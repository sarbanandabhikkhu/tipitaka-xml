খুদ্দকনিকায়ে থেরগাথা

অনুবাদক : শ্রীমৎ প্রজ্ঞালোক মহাস্থবির

নিদান-গাথা বর্ণনা
প্রথম সঙ্গীতিকালে আয়ুষ্মান আনন্দ স্থবিরগণের গুণ বর্ণনা করিয়া এই নিদান-গাথা ভাষণ করিয়াছিলেন :

১. দন্তধর সিংহ যেমন গিরি-গুহায় গর্জন করিয়া থাকে, তেমন চারি মার্গধর, বিবেক-গুহায় অভীতনাদী ভাবিত চিত্ত স্থবির সিংহগণের স্বীয় ভাষিতা গাথা শ্রবণ করুন।

২-৩. যেই যেই নাম-গোত্রে পরিচিত, ধ্যানশীলরত, শ্রদ্ধা-প্রজ্ঞা-বিমুক্তিজ্ঞানপ্রাপ্ত, বীর্যপরায়ণ, সপ্রজ্ঞ, অরণ্য-বৃক্ষমূল-শূন্যাগারে নাম-রূপ ভাবনাবলে বিশুদ্ধি সম্পাদনপূর্বক নির্বাণ লাভ করিয়া সেই স্থবিরগণ অবস্থান করিয়াছেন, সেই নির্বাণদর্শী স্থবিরেরা এই লৌকিয় লোকোত্তর অর্থসংযুক্ত স্থবির গাথা ভাষণ করিয়াছেন।


 

১. একক নিপাত
১. প্রথম বর্গ
১. সুভূতি স্থবির
১. আমার দেহরূপ পর্ণশালায় কাম-দ্বেষ-মোহ প্রবেশ না করিবার জন্য প্রজ্ঞারূপ আচ্ছাদনে উহা আচ্ছাদিত হইয়াছে। তাই ক্লেশ দুঃখের অভাবে পবিত্র সুখ প্রাপ্ত হইয়াছি, মান-বায়ু দেহরূপ পর্ণশালায় প্রবাহিত হয় না, আমার বাহ্যিক উপদ্রব বিনষ্ট হইয়াছে। হে মেঘ, তুমি যথারুচি বর্ষণ কর। আমার চিত্ত একাগ্রতা নিমিত্তে অবস্থিত ও সর্বক্লেশ বিমুক্ত। আমি বীর্যসহকারে অবস্থান করিতেছি, আভ্যন্তরিক উপদ্রব আমার বিনষ্ট হইয়াছে, হে মেঘ, তুমি বর্ষণ কর।

এই প্রকারে আয়ুষ্মান সুভূতি স্থবির গাথা ভাষণ করিলেন।

২. কোট্ঠিত স্থবির
২. আমার ষড়েন্দ্রিয় ও ত্রিবিধ কায়-দুশ্চরিত উপশান্ত, সমস্ত পাপ ও ত্রিবিধ মনোদুশ্চরিত উপরত; ত্রিবিধ বাক্য-দুশ্চরিত ত্যাগ করিয়া আমি মিতভাষী ও জাত্যভিমানাদি ত্যাগ করিয়া অনুদ্ধত হইয়াছি। যেমন বৃক্ষের হরিদ্বর্ণ পত্র বায়ু তাড়িত হইয়া পড়িয়া যায়, তেমন আমার পাপধর্মসমূহ ধূনিত বা সমূলে ধ্বংস হইয়াছে।

আয়ুষ্মান মহাকোট্ঠিত স্থবির এই গাথা ভাষণ করিলেন।

৩. কঙ্খারেবত স্থবির
৩. যেমন নিশীথকালে প্রজ্বলিত অগ্নি ঘনান্ধকার দূর করিয়া আলোক দান ও সমীপস্থ ব্যক্তিকে চক্ষুদান করে, তেমন তথাগতগণ প্রজ্ঞালোকে মোহান্ধকার দূর করিয়া সত্ত্বদিগকে জ্ঞানালোক দান ও জ্ঞানচক্ষু দান করিয়া থাকেন। সেই তথাগতগণের এই দেশনাজ্ঞান দর্শন কর। তাঁহাদের নিকট যাঁহারা আগমন করেন, তাঁহাদের আর্যমার্গ উৎপাদন করিয়া সন্দেহ বিনয়ন করিয়া থাকেন।

আয়ুষ্মান কঙ্খারেবত স্থবির এই গাথা ভাষণ করিলেন।

৪. পুণ্ণ মন্তনিপুত্ত স্থবির
৪. পণ্ডিত, অর্থদর্শী বুদ্ধ প্রভৃতি সৎপুরুষগণের সহিতই বাস করিবেন। অপ্রমত্ত, বিচক্ষণ বুদ্ধিসম্পন্ন ধীরগণ মহৎ, গম্ভীর, দুর্দর্শ, নিপুণ, সূক্ষ্মাতিসূক্ষ্ম নির্বাণার্থ তাঁহাদের সংসর্গেই লাভই করিয়া থাকেন।

আয়ুষ্মান মন্তানিপুত্র পুণ্ণ স্থবির এক গাথা ভাষণ করিলেন।

৫. দব্ব স্থবির
৫. যেই দব্ব ভিক্ষু পূর্বে দুর্দান্ত ছিল, ভগবান তাহাকে উত্তমরূপে দমন করিলেন। সে বস্তু-ধ্যান-মার্গলাভে সন্তুষ্ট, সন্দেহশূন্য, ক্লেশবিজয়ী ও ভয়শূন্য হইল। তাই সেই দব্ব ক্লেশক্ষয় করিয়া পরিনির্বাণপ্রাপ্ত ও লোকধর্মে অকম্পিত হইল।

আয়ুষ্মান দব্ব স্থবির এই গাথা ভাষণ করিলেন।

৬. শীতবনস্থ সম্ভূত স্থবির
৬. যেই ভিক্ষু বিবেক-সুখ লাভার্থ একাকী শীতবনে অর্থাৎ রাজগৃহের নিকটস্থ মহাশ্মশানে উপস্থিত হইল, সেই ধীর ব্যক্তি লোভ-সম্বরণে সন্তুষ্ট, কায়গতাস্মৃতি ভাবনা সম্পাদনে আর্যরক্ষিত ধর্মে সমাহিত, সে ক্লেশবিজয়ী ও লোমহর্ষবিহীন হইল।

আয়ুষ্মান শীতবনীয় সম্ভূত স্থবির এই গাথা ভাষণ করিলেন।

৭. ভল্লিয় স্থবির
৭. খরতর স্রোত দুর্বল নলময় সেতুকে যেমন বিধ্বংস করে, তেমন মৃত্যুরাজ সৈন্য বা জরা-রোগাদি যে বিধ্বংস করিয়াছে, সেই ক্লেশবিজয়ী, ভয়হীন, সুদান্ত, লোকধর্মে অকম্পিত ও পরিনির্বাণপ্রাপ্ত।

আয়ুষ্মান ভল্লিয় স্থবির এই গাথা ভাষণ করিলেন।

৮. বীর স্থবির
৮. পূর্বে যে দুর্দান্ত ছিল, এখন সে বীর উত্তমরূপে দান্ত, সর্বপ্রকারে সন্তুষ্ট, সন্দেহহীন, ক্লেশবিজয়ী, লোমহর্ষবিহীন, বীতরাগ, লোকধর্মে অকম্পিত ও পরিনির্বাণপ্রাপ্ত।

বীর স্থবির এই গাথা ভাষণ করিলেন।

৯. পিলিন্দিবচ্ছ স্থবির
৯. কুশল ও স্কন্ধাদিতে সুবিভক্ত ধর্মসমূহে যাহা শ্রেষ্ঠ আর্যসত্য মার্গফল ধর্ম, আমি তাহা লাভ করিয়াছি, সেই কারণে আমার আগমন স্বাগত, দুরাগত নহে এবং আমার বুদ্ধের নিকট প্রব্রজ্যা লাভার্থ যে মন্ত্রণা, তাহাও দুর্মন্ত্রণা হয় নাই।

১০. পুণ্ণমাস স্থবির
১০. যে সমস্ত স্কন্ধাদি লোকের পঞ্চাশ প্রকারে জন্ম-মৃত্যু কারণ জানিয়া মার্গজ্ঞানে অবস্থিত, সন্তুষ্ট, সংযত, কোনো বিষয়ে অলিপ্ত, সে বাহ্য অধ্যাত্মিক তৃষ্ণাকে অপনয়ন করিয়াছে।

প্রথম বর্গ সমাপ্ত।


 

২. দ্বিতীয় বর্গ
১. চুলগবচ্ছ স্থবির
১১. বিশুদ্ধশীল-প্রভাবে প্রমোদবহুল ভিক্ষু বুদ্ধ প্রকাশিত বোধিপক্ষীয় ও লোকোত্তর ধর্মে শান্তপদ বা নির্বাণ লাভ করিয়া থাকে এবং সংস্কারসমূহের উপশম করিয়া শুদ্ধি লাভ করিয়া থাকে।

২. মহাগবচ্ছ স্থবির
১২. এই বুদ্ধশাসনে প্রজ্ঞাবলসম্পন্ন, পরিশুদ্ধশীল ও ধুতব্রতপরায়ণ, সমাহিত, ধ্যানরত, স্মৃতিশীল, বীতরাগ ভিক্ষু শরীর ধারণ প্রয়োজনে বুদ্ধ দ্বারা যেই ভোজন গ্রহণ বর্ণিত হইয়াছে, তাহাই নির্বাণ লাভ কারণে ভোজন করিয়া পরিনির্বাণকাল পর্যন্ত অপেক্ষা করিয়া থাকেন।

৩. বনবচ্ছ স্থবির
১৩. নীল মেঘবর্ণ, যথারুচি সম্পাদন যোগ্য, শীতল বারিপূর্ণ, শুচিধর প্রবালবর্ণ রক্তকৃমি আচ্ছাদিত সেই শিলাময় পর্বতসমূহ আমাকে বিবেকসুখ প্রদান করিয়া থাকে।

৪. বনবচ্ছ স্থবিরের শিষ্য সীবক শ্রামণের
১৪. উপাধ্যায় আমাকে বলিলেন, ‘সীবক, আমি গ্রাম হইতে অরণ্যে গমন করিব।’ উপাধ্যায়ের বচন শুনিয়া শ্রামণের বলিলেন, ‘যদিও আমার দেহ গ্রামে রহিয়াছে, কিন্তু আমার মন অরণ্যে চলিয়া গিয়াছে। আমি পদব্রজে গমন করিতে না পারিলেও বুকে ভার করিয়া (শায়িতাকারে) অরণ্যে চলিয়া যাইব।’ যিনি কামের দোষ ও নৈষ্ক্রম্যের বা নির্বাণের ফল প্রত্যক্ষ করিয়াছেন, জনসংঘের মধ্যে থাকিতে তাঁহার ইচ্ছা নাই।

৫. কুণ্ডধান স্থবির
১৬. যেমন ককুধসম্পন্ন উত্তম বৃষভ ভূমিজাত তৃণ-লতাদি উপেক্ষা করিয়া অক্লান্ত শরীরে নঙ্গলযোগে ভূমি কর্ষণ করিয়া থাকে, এইরূপ আমার রাত্রিদিন অক্লান্তভাবে অতিক্রমিত হইতেছে। কারণ কাম-লোক-বর্ত আমিষ অমিশ্র শান্ত প্রণীত সমাপত্তিসুখ আমার লাভ হইয়াছে।

৭. দাসক স্থবির
১৭. যখন কোনো পুরুষ আলস্য তন্দ্রাভিভূত ও পেটুক হয়, তখন সে নিবাপপুষ্ট স্থুল শূকরের ন্যায় দাঁড়ানে-গমনে অসমর্থ হইয়া এপাশ-ওপাশ পরিবর্তনপূর্বক কেবল নিদ্রা যাইয়া থাকে। আর অনিত্য-দুঃখ-অনাত্ম লক্ষণ চিন্তা করিতেও ইচ্ছা করে না। তাই সেই মন্দব্যক্তি পুনঃপুন গর্ভ গ্রহণ করিয়া থাকে।

৮. সিঙ্গালপিতা স্থবির
১৮. ভেসক যক্ষ অধিকৃত ভেসকলাবনে বুদ্ধের ধর্ম দায়াদলাভী এক ভিক্ষু ছিলেন। তিনি সমস্ত দেহরূপ পৃথিবীকে অস্থিসংজ্ঞায় ব্যাপৃত করিয়াছিলেন। আমি মনে করি, সেই ভিক্ষু শীঘ্রই কামরাগকে ত্যাগ করিবেন।

৯. কুণ্ডল স্থবির
১৯. জল প্রত্যাশীরা প্রয়োজনমতো জল নিয়া যায়, ইষুকারেরা উত্তপ্ত করিয়া বাণ ঋজু করে, সূত্রধরেরা প্রয়োজনমতো কাষ্ঠ তক্ষণ করিয়া থাকে, সেইরূপ শীলাদি ব্রত পালনকারীরা স্রোতাপত্তিমার্গাদি উৎপাদন করিয়া দেহ-চিত্তকে দমন করিয়া থাকে।

১০. অজিত স্থবির
২০. মরণ নিমিত্তে আমার ভয় নাই। জীবনে তৃষ্ণা উৎপত্তির কারণ আমার নাই। আমি প্রজ্ঞাবলে ও স্মৃতিসহকারে সন্দেহরূপ শরীরকে পরিত্যাগ করিব।

দ্বিতীয় বর্গ সমাপ্ত।


 

৩. তৃতীয় বর্গ
১. নিগ্রোধ স্থবির
২১. আমি জন্ম-জরা-মৃত্যুভয়কে ভয় করি না। কারণ আমাদের শাস্তা অমৃত প্রদানে সুদক্ষ। যেই নির্বাণে ভয় তিষ্ঠে না বা অবকাশ পায় না, সেই অষ্টাঙ্গিক মার্গ দিয়া ভিক্ষুগণ অভয়-স্থানে গমন করিয়া থাকেন।

২. চিত্তক স্থবির
২২. যেমন নীলগ্রীব শিখাধারী ময়ূরগণ কারবিয় নামক বনে মেঘগর্জন শুনিয়া কেকারবে শব্দ করিয়া থাকে, তেমন ধ্যানরত ভিক্ষুগণ আহারান্তে ভোজন অবসাদ মাত্র দূর করিয়া অবশিষ্ট সময়ে শমথ-বিদর্শন ভাবনায় স্বীয় কর্তব্য সাধন করিয়া থাকেন।

৩. গোসাল স্থবির
২৩. আমি বাঁশতলার ছায়ায় মাতৃ-প্রদত্ত মধু পায়স ভোজন করিয়া বুদ্ধের উপদেশে দৃঢ়তা উৎপাদন করি এবং পঞ্চ উপাদান স্কন্ধের উদয়-ব্যয় বা উৎপত্তি-ধ্বংস দর্শন করিয়া ফল সমাপত্তিতে কায়-বিবেক অনুষ্ঠানহেতু পর্বত সানুতে গমন করিব।

৪. সুগন্ধ স্থবির
২৪. প্রব্রজিত হইয়া এক বৎসর পূর্ণ না হইতে বুদ্ধদেশিত সুচার্ব ব্যাখ্যাত ধর্মকে দর্শন কর। অল্পকালের মধ্যে পূর্বজন্মজ্ঞান, দিব্যচক্ষুজ্ঞান ও আসক্তিক্ষয় জ্ঞান এই ত্রিবিদ্যা তুমি প্রাপ্ত হইয়াছ। সেই কারণে বুদ্ধের অনুশাসন ও উপদেশ মতে কৃতকার্য হইয়াছ।

৫. নন্দিয় স্থবির
২৫. যাহার চিত্ত নিত্য ক্লেশান্ধকার বিমুক্ত হইয়া জ্ঞানালোকে উদ্ভাসিত ও শ্রেষ্ঠফল প্রাপ্ত; হে মার, তাদৃশ ভিক্ষুর প্রতি বিরুদ্ধভাব দেখাইয়া তুমি নিরর্থক দুঃখ প্রাপ্ত হইবে।

৬. অভয় স্থবির
২৬. আদিত্য বন্ধু বুদ্ধের চারি সত্য বাক্য শুনিয়া যেমন ধানুকী অব্যর্থশর বিদ্ধ করে, তেমন নিরোধসত্যকে অবগত হইয়াছ।

৭. লোমসকঙ্গিয় স্থবির
২৭. আমি দুর্বা, কুশ, সকণ্টক বৃক্ষ, উশীর, মুঞ্জ, বব্বজ তৃণ প্রভৃতি বক্ষ দ্বারা অপনীত করিয়া সেই দুঃখ সহ্য করিব, পায়ের দ্বারা কথাই বা কি! তথাপি আমি কায়-বিবেক, চিত্ত-বিবেক ও উপধি বিবেককে অবলম্বন করিব।

৮. জম্বুগামিয় স্থবির
২৮. তুমি চীবরাদি বস্তুতে ও শরীরের ভূষণ-মণ্ডনে নিযুক্ত হও নাই ত? তুমি অন্যান্য দুঃশীলের মতো দুঃশীল গন্ধ প্রবাহিত না করিয়া শীলময় সুগন্ধ প্রবাহিত করিতেছ কি?

৯. হারিত স্থবির
২৯. হে হারিত, বাণ প্রস্তুতকারীরা ইষুদণ্ডে বাণকে যেমন সরল করে, তেমন তুমি বীর্য-শমথ যোজনাপূর্বক স্বীয় চিত্তকে সরল করিয়া অবিদ্যাকে দলন কর।

১০. উত্তিয় স্থবির
৩০. দৃঢ়বীর্য-সহকারে সাধনা করিতে করিতে আমার রোগোৎপত্তির সঙ্গে সঙ্গে স্মৃতিও জাগ্রত হইল, এখন আমার রোগ হইয়াছে, আর প্রমাদিত হইবার সময় আমার নাই, রোগের শ্রীবৃদ্ধি না হইতেই মার্গফল লাভ করা উচিত।

তৃতীয় বর্গ সমাপ্ত।


 

৪. চতুর্থ বর্গ
১. গহ্বরতীরিয় স্থবির
৩১. সংগ্রামকারী হস্তী যেমন বিপক্ষ সেনার বহু প্রহার সহ্য করে, তেমন যোগীকে মহা অরণ্যে দংশক, মশক প্রভৃতি দংশন করিলেও স্মৃতিসহকারে তিনি উহা সহ্য করিবেন, তথাপি বুদ্ধ-প্রশংসিত অরণ্য ত্যাগ করিবেন না।

২. সুপ্রিয় স্থবির
৩২. আমি প্রতি মুহূর্তে জরাদ্বারা মর্দিত হইয়া ও কামাগ্নি প্রভৃতি দ্বারা পরিতৃপ্ত হইয়া অজর, পরম শান্তিভূত, চারিযোগ মুক্ত, অনুত্তর নির্বাণ লাভহেতু চিত্তকে পরিবর্তন করিব। যেমন মনুষ্যেরা কোনো ভাণ্ড পরিবর্তন করিয়া নিরপেক্ষ হয়, তেমন আমি কায় জীবনের প্রতি নিরপেক্ষ হইয়া নির্বাণ সেবন করিব।

৩. সোপাক স্থবির
৩৩. যেমন একমাত্র প্রিয় পুত্রের প্রতি মাতাপিতা তাহার হিত কামনা করিয়া থাকে, তেমন সকল সময়ে সমস্ত প্রাণীর প্রতি হিতভাব পোষণ করিবে।

৪. পোসিয় স্থবির
৩৪. যাহারা স্ত্রী চরিত্র জানে, তাহাদের সকল সময় স্ত্রীলোক হইতে দূরে থাকাই শ্রেয়। আমি অরণ্য হইতে গ্রামে গমন করি; তথা হইতে গৃহে উপস্থিত হই। পোসিয় বিছানা হইতে উঠিয়া ভার্যাকেও কিছু না বলিয়া প্রস্থান করিল।

৫. সামঞ্ঞকানি স্থবির
৩৫. যিনি সরল আর্য অষ্টাঙ্গিক মার্গ নির্বাণ প্রাপ্তির জন্য ভাবনা করেন, সেই সুখার্থী তদনুরূপ আচরণ করিয়া ধ্যানসুখ ও নির্বাণসুখ লাভ করিয়া থাকেন। সেই কারণে তিনি সুখ্যাতি অর্জন করেন ও পরিবার সম্পত্তিতে শ্রীবৃদ্ধি লাভ করিয়া থাকেন।

৬. কুমাপুত্র স্থবির
৩৬. আপনাদের পক্ষে দশবিধ কথা শ্রবণ সাধু, অল্পেচ্ছাদি আচরণ সাধু, সর্বদা পঞ্চকামগুণ নিকেতন ত্যাগ করিয়া আর্য নিকেতনে বাস করা সাধু, কল্যাণমিত্রের নিকট কুশলাদি অর্থ জিজ্ঞাসা করা ও তদনুরূপ আচরণ করা সাধু, অকিঞ্চনের বা ক্ষেত্র-বস্তু-সোণা-রূপ-দাস-দাসী প্রভৃতি প্রতি যে নিস্পৃহ ভাব, ইহাই শ্রামণ্য ধর্ম।

৭. কুমা-পুত্র সহায় স্থবির
৩৭. যাহারা নানা জনপদে গমন করে ও অসংযতভাবে বিচরণ করে তাহারা সমাধি-ভাবনা হইতে ভ্রষ্ট হইতেছে। নানা রাজ্যে বিচরণ করিয়া কি ফল হইবে? সেই কারণে চিত্ত-ক্লেশকে দমন করিবে; মিথ্যাদৃষ্টি বিতর্কের ও তৃষ্ণার বশীভূত না হইয়া কর্মস্থানে মনোনিবেশ করিবে।

৮. গবম্পতি স্থবির
৩৮. যিনি ঋদ্ধিবলে সরভূ নদীর জল পর্বতকূটের ন্যায় এক স্থানে স্থাপন করিলেন, তৃষ্ণা-দৃষ্টিশূন্য ও ক্লেশহীন তিনি সেই গবম্পতি। সমস্ত কাম-দ্বেষ-মোহ-মান-দৃষ্টি অতিক্রমকারী, কামভব ও কর্মভবের পরপারে নির্বাণপ্রাপ্ত সেই মহামুনিকে দেবগণ নমস্কার করিয়া থাকে।

৯. তিষ্য স্থবির
৩৯. একদিকে ধারালো বিশিষ্ট শক্তি দ্বারা প্রহৃত হইয়া চিকিৎসা করার ন্যায় ও দাহ্যমান মস্তকের অগ্নি বীর্যবলে নির্বাপন করার ন্যায় কামরাগকে পরিত্যাগ করিবার জন্য স্মৃতিশীল অপ্রমত্ত ভিক্ষু অতিশয় উৎসাহের সহিত ধ্যান সাধনায় অবহিত হইবে।

১০. বর্ধমান স্থবির
৪০. একদিকে ধারাল বিশিষ্ট শক্তির দ্বারা প্রহৃত হইয়া চিকিৎসা করার ন্যায়, দাহ্যমান মস্তকের অগ্নি নির্বাপন করার ন্যায়, রূপরাগ ও অরূপরাগের পরিত্যাগ করিবার জন্য স্মৃতিশীল অপ্রমত্ত ভিক্ষু অতিশয় উৎসাহের সহিত ধ্যান সাধনায় অবহিত হইবে।

চতুর্থ বর্গ সমাপ্ত।


 

৫. পঞ্চম বর্গ
১. শ্রীবর্ধ স্থবির
৪১. বেভার ও পণ্ডব পর্বতের মধ্যে যেন বিদ্যুৎ ঝলসিতে লাগিল। পর্বত গুহায় শীলাদি গুণে অপ্রতিম বুদ্ধের ধর্মৌরসজাত পুত্র শমথ-বিদর্শন ধ্যান করিতে লাগিলেন।

২. খদিরবনীয় রেবত স্থবির
৪২. হে চালে, উপচালে, শিশুপচালে ও চালা, উপচালা, শিশুপচালা শরভেদিতুল্য তোমাদের মাতুল স্থবির আসিয়াছেন, তোমরা অপ্রমত্তভাবে বাস কর।

৩. সুমঙ্গল স্থবির
৪৩. হে সুমঙ্গল, সুমুক্ত হও সুমুক্ত হও সাধু, কৃষক যেমন কর্তনে, কর্ষণে ও কুদাল দ্বারা খননে কুব্জ না হইয়াও কুব্জের লক্ষণ দেখায়, তেমন আমি এই ত্রিবিধ লক্ষণ হইতে সুমুক্ত হইয়াছি। যদিও আমি গ্রামে কৃষকদের নিকটে অবস্থান করিতেছি, তবুও ভালো, সুমঙ্গল ধ্যান কর, ধ্যান কর ও অপ্রমত্ত হইয়া বাস কর।

৪. সানু স্থবির
৪৪. মাতঃ, মনুষ্যেরা মৃত ব্যক্তির জন্য রোদন করিয়া থাকে, কারণ, তাহাকে আর জীবিতাবস্থায় দেখিবে না। মাতঃ, আপনি তো আমাকে জীবিত দেখিতেছেন, কেন মা আমার জন্য রোদন করিবেন?

৫. রমণীয় বিহারী স্থবির
৪৫. যেমন উত্তম বৃষভ একবার স্খলিত হইয়া পুনরায় প্রতিষ্ঠিত হয়, তেমন সম্যকদৃষ্টিসম্পন্ন সম্যকসম্বুদ্ধের শ্রাবক কোনো কারণে পতিত হইলেও, পুনরায় নিজের উদ্যোগবলে মুক্তিপথ অবলম্বন করিয়া থাকেন।

৬. সমিদ্ধ স্থবির
৪৬. আমি শ্রদ্ধার সহিত প্রব্রজিত হইয়াছি। গৃহীকুল হইতে শ্রমণকুলে আসিয়াছি। স্মৃতি ও প্রজ্ঞা আমার বর্ধিত হইয়াছে। অষ্ট সমাপত্তিতে আমার চিত্ত সুসমাহিত হইয়াছে। হে মার, তোমার যাহা ইচ্ছা তাহা কর, কিন্তু উহাতে আমার বাধা জন্মাইতে পারিবে না।

৭. উজ্জয় স্থবির
৪৭. হে বুদ্ধবীর, আপনাকে আমার নমস্কার হউক। যেহেতু সমস্ত ক্লেশ হইতে আপনি বিমুক্ত হইয়াছেন। আপনার প্রদর্শিত পথে বিচরণ করিয়া আমি এখন কাম-ভব-দৃষ্টি-অবিদ্যা এই আসব চতুষ্টয়কে বিধ্বংস করিয়া অনাসব বা অর্হৎ হইয়া বাস করিতেছি।

৮. সঞ্জয় স্থবির
৪৮. আমি গৃহীকুল হইতে শ্রমণকুলে যেই হইতে প্রব্রজিত হইয়াছি, সেই হইতে অনার্য দোষসংযুক্ত সংকল্প কীরূপ তাহা জানি নাই। অর্থাৎ কামবিতর্কাদি মিথ্যাবিতর্ক কোনো দিন উৎপাদন করি নাই।

৯. রামণেয়্য স্থবির
৪৯. হে মার, বর্তক পক্ষীদের নিত্য ‘বিহ বিহ’ রবতুল্য ও শাখামৃগ বা কলন্দকের রবতুল্য তোমার এই শব্দ, ইহাতে আমার চিত্ত বিচলিত হইবার নহে। আমার চিত্ত একাগ্রতার বা নির্বাণাভিমুখে নিরত।

১০. বিমল স্থবির
৫০. মহাবৃষ্টি হইয়া ধরণী সিক্ত হইল, শীতল বায়ু প্রবাহিত হইতেছে। আকাশে বিদ্যুৎ চমকিয়া মেঘ গর্জন হইতেছে। সেই শীতল বায়ুতে আমার দেহ শান্ত হইয়া চিত্ত সুসমাহিত হইয়াছে। তাই আমার যাবতীয় বিতর্ক উপশান্ত হইয়াছে।

পঞ্চম বর্গ সমাপ্ত।


 

৬. ষষ্ঠ বর্গ
১. গোধিক স্থবির, ২. সুবাহু স্থবির
৩. বল্লিয় স্থবির, ৪. উত্তিয় স্থবির
৫১. মেঘ গর্জন করিয়া বর্ষণ করিতে লাগিল। আমার কুটির সুন্দররূপে আচ্ছাদিত হইয়াছে। তাই ঋতু-দুঃখ অভাবে সুখে আছি। দরজা-জানালা থাকায় বায়ুর উপদ্রবও নাই। আমার চিত্ত সুসমাহিত হইয়াছে। হে মেঘ, যদি ইচ্ছা কর বর্ষণ কর।

৫২. [৫১ নং গাথার ন্যায়]

৫৩. আমি অপ্রমত্তভাবে বাস করিতেছি। [৫১নং গাথার সঙ্গে এই মাত্র পার্থক্য]

৫৪. আমি একাকী নিরাপদে বাস করিতেছি। [৫১নং গাথার সঙ্গে এই মাত্র পার্থক্য]

৫. অঞ্জনবনিয় স্থবির
৫৫. অঞ্জন বনে আসন্দিকে (হেলানি চেয়ারকে) কুটিরের মতো নির্মাণ করিয়া তথায় প্রবেশ করি। ত্রিবিধ বিদ্যা প্রথম বর্ষায় প্রাপ্ত হই ও বুদ্ধের শাসনে অর্হত্ত্বফল লাভ করি।

৬. কুটিবিহারী স্থবির
৫৬. আমার কুটিরে কে? বন্ধু, তোমার কুটিরে বীতরাগ সমাহিতচিত্ত ভিক্ষু। আজ হইতে তোমার কুটির নির্মাণ সার্থক হইয়াছে বলিয়া জানিয়া রাখ বা মনে ধারণা কর।

৭. দ্বিতীয় কুটিবিহারী স্থবির
৫৭. হে ভিক্ষু, এই কুটির জীর্ণ বলিয়া আপনি অন্য একখানি নতুন কুটির ইচ্ছা করিতেছেন। কুটিরের প্রতি তৃষ্ণা ত্যাগ করুন, অন্য নতুন কুটির করা বড়ই দুঃখজনক। অর্থাৎ হে ভিক্ষু, পুনরায় জন্মগ্রহণ বড়ই দুঃখকর, সেই কারণে নতুন দুঃখ উৎপাদন করিবেন না। এই দেহেই থাকিয়া দুঃখরাশিকে ক্ষয় করুন।

৮. রমণীয় কুটিক স্থবির
৫৮. আমার কুটির যে রমণীয়, উহা শ্রদ্ধাপ্রদত্ত বলিয়া মনোরম হইয়াছে। আমার কামভোগের কথা দূরে থাকুক, সেবার জন্যও কুমারীর প্রয়োজন নাই। হে নারীগণ, যেই কামভোগীদের প্রয়োজন, তথায় তোমরা গমন কর।

৯. কোশলবিহারী স্থবির
৫৯. আমি শ্রদ্ধার সহিত প্রব্রজিত হইয়াছি। উপাসক অরণ্যে আমার জন্য একখানি কুটির নির্মাণ করিয়া দিয়াছেন। আমি সেই কুটিরে অপ্রমত্ত, দৃঢ়বীর্য ও স্মৃতি-সহকারে বাস করিয়া অর্হত্ত্বফল প্রাপ্ত হই।

১০. সীবলী স্থবির
৬০. আমি বিদ্যা ও বিমুক্তিকে অনুসন্ধান করিয়া মান অনুশয়কে উচ্ছেদ করিয়াছি। যেই কারণে আমি কুটিরে প্রবেশ করিয়াছিলাম, আমার সেই সংকল্প পূর্ণতা লাভ করিয়াছে।

ষষ্ঠ বর্গ সমাপ্ত।


 

৭. সপ্তম বর্গ
১. বপ্প স্থবির
৬১. প্রজ্ঞাবান দর্শনসম্পন্ন মহাপুরুষ আর্য-জ্ঞানচক্ষু দ্বারা জ্ঞানীজনকে ও অজ্ঞানীজনকে জানিয়া থাকেন। প্রজ্ঞাচক্ষুহীন বাল ব্যক্তি জ্ঞানীজনকে ও অজ্ঞানীজনকে জানিতে পারে না।

২. বজ্জীপুত্তক স্থবির
৬২. যদিও আমরা বনে পরিত্যক্ত কাষ্ঠখণ্ডের ন্যায় একাকী বাস করিতেছি, তথাপি আমার হিতকামী বহু কুলপুত্র আমাকে ভালোবাসিয়া থাকেন, যেমন নিরয়গামীরা স্বর্গগামীদের প্রতি দয়া করিয়া থাকে, অর্থাৎ কবে এই নিরয়-দুঃখ পরিত্যাগ করিয়া স্বর্গ লাভ করিব।

৩. পক্ষ স্থবির
৬৩. যাহারা কুশলধর্ম হইতে ভ্রষ্ট, তাহাদের পতন হয় বা নরকাদিতে তাহারা গমন করে। গৃধ্ন বা তৃষ্ণাপরবশ ব্যক্তিরা পুনঃপুন ভবে আসিয়া দুঃখ পাইয়া থাকে। ভাবনাকৃত্য সম্পাদনকারী আর্যগণ নির্বাণে রমিত হন ও ধ্যানসুখ দ্বারা নির্বাণ সুখকে অধিগত করিয়া থাকেন।

৪. বিমল কোণ্ডঞ্ঞ স্থবির
৬৪. আমি আম্রবৃক্ষে উৎপন্ন অম্বপালির গর্ভে রাজা বিম্বিসারের ঔরসে উৎপন্ন হইয়াছি। প্রজ্ঞারূপ কেতু দ্বারা মানরূপ কেতু ধ্বংস করিয়াছি। মহাকেতুস্বরূপ ক্লেশমারকেও ধ্বংস করিয়া অর্হত্ত্বফল লাভ করিয়াছি।

৫. উক্ষেপকটবচ্ছ স্থবির
৬৫. এই ভিক্ষু সমাগত ভিক্ষুগণের নিকটে বহু বৎসর ব্যাপিয়া বুদ্ধবচন শিক্ষা করেন এবং (ফল সমাপত্তিসুখে ও দেশনা-ভেদে) অতিশয় আনন্দের সহিত সেই ত্রিপিটক শাস্ত্রোক্ত বিমুক্তিফল প্রদান মানসে গৃহস্থদিগকে ভাষণ করিতে লাগিলেন।

৬. মেঘিয় স্থবির
৬৬. সর্বধর্মে পারদর্শী মহাবীর বুদ্ধ আমাকে অনুশাসন করিলেন, আমি বুদ্ধের সেই ধর্মোপদেশ শ্রবণ করিয়া অপ্রমত্তভাবে তাঁহার নিকটে বাস করি। এখন আমি ত্রিবিধ বিদ্যাপ্রাপ্ত হইয়াছি ও বুদ্ধের শাসনে শীলাদি পূর্ণ করিয়াছি।

৭. একধর্মশ্রবণীয় স্থবির
৬৭. আর্য জ্ঞানাগ্নি দ্বারা আমার যাবতীয় তৃষ্ণা দগ্ধ হইয়াছে। কর্মভবাদিতে জন্ম গ্রহণের হেতু সমুহত হইয়াছে। জন্মরূপ-সংসার বিশেষরূপে ক্ষয়প্রাপ্ত হইয়াছে। আমার পুনরায় জন্ম হইবে না।

৮. একুদানিয় স্থবির
৬৮. অর্হত্ত্বফল চিত্তপরায়ণ, অপ্রমত্ত, সপ্তত্রিংশ বোধিপক্ষীয় ধর্মে শিক্ষিত, উপশান্ত, সর্বদা যিনি স্মৃতিশীল তাদৃশ অর্হৎ মুনির শোক উৎপন্ন হয় না।

৯. ছন্ন স্থবির
৬৯. সর্বজ্ঞতারূপ শ্রেষ্ঠ জ্ঞানলাভী বুদ্ধকর্তৃক শীলাদি গুণরসযুক্ত মহৎ চতুরার্যসত্য-ধর্ম দেশিত হইয়াছে। আমি তাহা শুনিয়া অমৃত বা নির্বাণ লাভের কারণে অষ্টাঙ্গিক মার্গ প্রাপ্ত হইয়াছি। সেই ভগবান কাম-ভব-দৃষ্টি-অবিদ্যাযোগ বিমুক্ত নির্বাণপথের সুদক্ষ দেশক।

১০. পুণ্ণ স্থবির
৭০. দেব-মনুষ্যলোকে শীলই শ্রেষ্ঠ, প্রজ্ঞাই (প্রজ্ঞাবান) উত্তম। এই শীল-প্রজ্ঞাবলে কামক্লেশ পরাজিত হয়।

সপ্তম বর্গ সমাপ্ত।


 

৮. অষ্টম বর্গ
১. বচ্ছপাল স্থবির
৭১. যিনি অতিশয় সূক্ষ্মাণুসূক্ষ্মভাবে জন্ম-মৃত্যুর কারণদর্শী, সুদক্ষ প্রজ্ঞাবান, সব্রহ্মচারীর প্রতি যথাযোগ্য আচরণকারী, সদাচারসেবী, সেইরূপ পণ্ডিতের পক্ষে নির্বাণ লাভ দুর্লভ হয় না।

২. আতুম স্থবির
৭২. বাঁশঝাড়ে তরুণ বংশাঙ্কুর শাখা-প্রশাখায় বর্ধিত হইয়া উঠিলে বাঁশ-ঝাড় হইতে বাহির করা যেমন দুষ্কর হয়, তেমন আমার জন্য ভার্যা আনয়ন করিলে শাখাস্বরূপ পুত্রকন্যাদির কারণে গৃহবাস হইতে নিষ্ক্রমণ করা দুষ্কর হইত। তাই আপনার অনুমতি না লইয়া প্রব্রজিত হইয়াছি।

৩. মাণব স্থবির
৭৩. আমি বয়োবৃদ্ধ, দুঃখগ্রস্ত রোগী ও আয়ুক্ষয় প্রাপ্ত মৃতকে দেখিয়া নিষ্ক্রমণপূর্বক মনোরম কামভোগ পরিত্যাগ করিয়া প্রব্রজিত হইয়াছি।

৪. সুযাম স্থবির
৭৪. যেই ভিক্ষুর আর্যমার্গ-প্রভাবে কামরাগ, ব্যাপাদ বা আঘাত, চিত্তের ও কায়ের অবসাদ, উদ্ধত স্বভাব ও অনুতাপ এবং বিচিকিৎসা বা সন্দেহ সর্বপ্রকারে বিদ্যমান নাই, তাহার আর কোনো কর্তব্য নাই।

৫. সুসারদ স্থবির
৭৫. শীলবান, দয়ালু আর্যগণের দর্শন করা উত্তম। তাঁহাদের দর্শনে সন্দেহ উচ্ছেদ হয়, বুদ্ধির বৃদ্ধি হয়। তাঁহারা মূর্খকেও পণ্ডিত করেন। সেই কারণে সাধুসঙ্গ করা অতিশয় উত্তম।

৬. পিয়ঞ্জহ স্থবির
৭৬. অহংকার, চঞ্চলতাদি একবার উৎপন্ন হইলে যাহাতে উহা পুনরায় উৎপন্ন না হয়, সেইভাবে উচ্ছেদ করিবে। আলস্য প্রভৃতি দ্বারা পতন হইলে, বীর্যবলে উত্থানের চেষ্টা করিবে। যদি কেহ আর্যজনোচিত ব্রহ্মচর্যাদি পালন না করে, তথাপি নিজে আর্যানুকূলে বাস করিবে। কেহ কামগুণে রমিত হইলে, নিজে উহাতে রমিত হইবে না।

৭. হত্থারোহ পুত্র স্থবির
৭৭. আমার এই চিত্ত ইহার পূর্বে রূপ-শব্দাদি নিমিত্তে যেরূপ ইচ্ছা ও যে প্রকারে সুখলাভ করিতে পারে, সেই প্রকারে দীর্ঘকাল বিচরণ করিয়াছে। আমি সেই চিত্তকে আজ মদমত্ত হস্তীকে অঙ্কুশ দ্বারা দমনের ন্যায় ভাবনাঙ্কুশ বলে নিগ্রহ করিব।

৮. মেণ্ডশির স্থবির
৭৮. আমি মুক্তিপদ লাভ করিতে না পারিয়া বহু শত-সহস্রবার জন্ম-মৃত্যুর অধীনে বিচরণ করিয়াছি। এই প্রকারে ভ্রমণ করিতে করিতে আমার জন্ম-জরা-ব্যাধিজাত দুঃখের কর্মক্লেশ বিপাক ভেদে দুঃখরাশি অর্হত্ত্বফল প্রাপ্তির পর হইতে অবগত হইয়াছে।

৯. রক্ষিত স্থবির
৭৯. আমার সমস্ত কামরাগ নষ্ট হইয়াছে। যাবতীয় দ্বেষ সমূহত হইয়াছে। সমস্ত মোহ বিগত হইয়াছে। আমি ক্লেশ-পরিদাহ শীতল করিয়া পরিনির্বাণ লাভ করিয়াছি।

১০. উগ্র স্থবির
৮০. আমি অল্প বা বেশি, ভালো বা মন্দ যেই কাজ করিয়াছি, আমার সেই সমস্ত কর্ম পরিক্ষীণ হইয়াছে। এখন পুনর্ভবে আমাকে আর জন্মগ্রহণ করিতে হইবে না।

অষ্টম বর্গ সমাপ্ত।


 

৯. নবম বর্গ
১. সমিতিগুত্ত স্থবির
৮১. আমি পূর্ব পূর্ব জন্মে যাহা পাপ করিয়াছি, এই জন্মেই আমাকে উহার সমস্ত ফল ভোগ করিতে হইতেছে। কারণ এই আমার শেষ জন্ম, ফল দিবার আর অন্য স্কন্ধ বিদ্যমান নাই।

২. কাশ্যপ স্থবির
৮২. পুত্র, যে স্থানে দুর্ভিক্ষ নাই, রোগ নাই ও চোরভয়াদি নাই, তথায় গমন কর। যেন এই সব ভয়সঙ্কুল স্থানে যাইয়া তোমাকে শোকাবিষ্ট হইতে না হয়।

৩. সিংহ স্থবির
৮৩. হে সিংহ, রাত্রি-দিন আলস্য পরিত্যাগ করিয়া দৃঢ়বীর্যের সহিত অপ্রমত্তভাবে বাস কর। শমথ-বিদর্শন-লোকোত্তর ধর্মের ভাবনা কর। তোমার দেহগত কামরাগাদি শীঘ্র পরিত্যাগ কর।

৪. নীত স্থবির
৮৪. সমস্ত রাত্রি নিদ্রায় কাটাইয়া ও সমস্ত দিন আলাপে সালাপে কাটাইয়া অজ্ঞানী ব্যক্তি কখন সংসারদুঃখের অবসান করিবে।

৫. সুনাগ স্থবির
৮৫. শমথ নিমিত্তাদিতে সুদক্ষ ব্যক্তি বিবেকসুখে প্রতিষ্ঠিত হইয়া স্মৃতি-সহকারে বিদর্শনধ্যান করিয়া কামামিষ ও বিবর্তামিষ অমিশ্র নিরামিষ নির্বাণ সুখকে লাভ করিবে।

৬. নাগিত স্থবির
৮৬. ভগবান নিজের পাণিতলস্থ আমলকী খণ্ডের ন্যায় নির্বাণকে দেখাইয়া ভিক্ষুসংঘকে যেরূপ অনুশাসন করেন, তেমন এই বুদ্ধশাসনের বাহিরে তৈর্থিকদিগের শাস্ত্রে নির্বাণগামী এই আর্য অষ্টাঙ্গিক মার্গ নাই।

৭. পবিষ্ট স্থবির
৮৭. আমি পঞ্চ উপাদানস্কন্ধকে বিদর্শন-প্রজ্ঞাবলে দর্শন করিয়াছি। আমার কামভবাদি বিধ্বংস হইয়াছে। জন্মরূপ-সংসার ক্ষয়প্রাপ্ত হইয়াছে। এখন আমাকে আর পুনর্ভবে জন্মগ্রহণ করিতে হইবে না।

৮. অর্জুন স্থবির
৮৮. যখন সংসারস্রোতে ক্লেশবেগে নিমগ্ন হইতে ছিলাম, তখন শাস্তা প্রদত্ত আর্যমার্গ বলে সেই স্রোত হইতে নিজকে উদ্ধার করিয়া নির্বাণরূপ সস্থ পাইতে সমর্থ হইয়াছি।

৯. দেবসভ স্থবির
৮৯. আমি কামরূপ পঙ্ক ও পুত্র-কন্যাদি পলিপ হইতে উত্তীর্ণ হইয়াছি। আমার মিথ্যাদৃষ্টিরূপ পাতাল পরিত্যক্ত হইয়াছে। আমি কামাদি স্রোত ও লোভাদি গ্রন্থি হইতে মুক্ত হইয়াছি। আমার সমস্ত মান সমুচ্ছিন্ন হইয়াছে।

১০. সামিদত্ত স্থবির
৯০. আমি পঞ্চস্কন্ধের পরিমাণ সম্বন্ধে পরিজ্ঞাত হইয়াছি। আমার সমুদয় দুঃখ সত্যের মূল ছিন্ন হইয়াছে। জন্মরূপ-সংসার ক্ষয়প্রাপ্ত হইয়াছে। আমার পুনর্ভবে জন্মগ্রহণের হেতু আর নাই।

নবম বর্গ সমাপ্ত।


 

১০. দশম বর্গ
১. পরিপুণ্ণক স্থবির
৯১. আমি যেই বিবিধ রসযুক্ত ভোজন ও সুধান্ন পরিভোগ করিয়াছি, কিন্তু অপরিমিতদর্শী গৌতম বুদ্ধ কর্তৃক যেই ধর্ম দেশিত হইয়াছে, তাহার তুলনায় ওই খাদ্য-ভোজ্য এক কলামাত্রও উপমিত নহে।

২. বিজয় স্থবির
৯২. যাহার আসক্তি ক্ষয় হইয়াছে, আহারের প্রতি যাহার লালসা নাই, যে কামরাগাদি শূন্য ও নিমিত্তহীন, বিমোক্ষ যাহার গোচরীভূত, আকাশে গমনশীল পক্ষীর পদ নির্ণয় করা যেমন দুষ্কর, তেমন তাহার গতি নির্ণয় করাও দুষ্কর।

৩. এরক স্থবির

৯৩. হে এরক, এই কামভোগ দুঃখজনক। এরক, যে কামের দোষ জানে তাহার পক্ষে কামভোগ সুখকর নহে।’ এরক, যে কামভোগ ইচ্ছা করে, সে দুঃখকে ইচ্ছা করে। এরক, যে কামভোগ ইচ্ছা করে না, সে দুঃখকে ইচ্ছা করে না।

৪. মেত্তজি স্থবির
৯৪. শ্রীমৎ শাক্যপুত্র সেই ভগবানকে নমস্কার করিতেছি। সেই সর্বজ্ঞ কর্তৃক এই নবলোকোত্তর ধর্ম সুদেশিত হইয়াছে।

৫. চক্ষুপাল স্থবির
৯৫. আমি অন্ধ, হতচক্ষু হইয়াছি, কান্তারের দীর্ঘপথে উপনীত হইয়াছি, পদব্রজে না পারিলে, বুকে ভার করিয়া গমন করিব, তথাপি পাপী বন্ধুর সহিত গমন করিব না।

৬. খণ্ডসুমন স্থবির
৯৬. একটি সুমনপুষ্প পূজাচিত্তে পরিত্যাগ করিয়া মনুষ্য গণনায় আশি কোটি বর্ষ তাবতিংস স্বর্গে অপ্সরাবেষ্টিত হইয়া সুখানুভব করি। পরিশেষে এই দান চেতনাবলে নির্বাণ লাভ করি।

৭. তিষ্য স্থবির
৯৭. শতপল পরিমাণ কাংস্য ভাজন ও শতরাজিযুক্ত সুবর্ণ ভাজন পরিত্যাগ করিয়া মৃন্ময় ভাজন গ্রহণ করিয়াছি। আমার প্রথমে রাজ্যাভিষেক হইয়াছিল, এখন প্রব্রজিত হইয়া দ্বিতীয় অভিষেক প্রাপ্ত হইয়াছি। প্রথম অভিষেক সমল-সদোষ-সভয়, দ্বিতীয় অভিষেক নির্মল নির্দোষ, নির্ভয়।

৮. অভয় স্থবির
৯৮. কামাসক্ত ব্যক্তি স্ত্রীরূপ দর্শন করিয়া, সেই প্রিয়-নিমিত্তে মনোনিবেশ করিয়া স্মৃতি বিহ্বল হইয়া পড়ে এবং আসক্তচিত্তে উহাকে অভিনন্দন করিয়া অতিশয় আকৃষ্ট হইয়া থাকে। সংসারে পুনঃপুন জন্মগ্রহণের কামাদি আসক্তিমূল যাহার নিকট আছে, তাহার আসক্তিসমূহ বৃদ্ধি পাইতে পারে।

৯. উত্তিয় স্থবির
৯৯. কামাসক্ত ব্যক্তি স্ত্রীশব্দ শ্রবণ করিয়া, সেই প্রিয়-নিমিত্তে মনোনিবেশ করিয়া স্মৃতি বিহ্বল হইয়া পড়ে এবং আসক্তচিত্তে উহাকে অভিনন্দন করিয়া অতিশয় আকৃষ্ট হইয়া পড়ে। সংসারে পুনঃপুন জন্মগ্রহণের কামাদি আসক্তিমূল যাহার নিকট আছে, তাহার আসক্তিসমূহ বৃদ্ধি পাইতে থাকে।

১০. দেবসভ স্থবির
১০০. চারি সম্যক চেষ্টা সম্পাদন করিয়া যিনি অবস্থিত, চারি স্মৃতি প্রতিষ্ঠায় যাঁহার চিত্ত অবস্থিত, বিমুক্তিরূপ কুসুমে তিনি বিভূষিত, তিনিই অচিরে অনাসব হইয়া নির্বাণ লাভ করিবেন।

দশম বর্গ সমাপ্ত।


 

১১. একাদশ বর্গ
১. বেলস্থানিক স্থবির
১০১. তুমি গার্হস্থ্যধর্ম ত্যাগ করিয়া প্রব্রজিত হইয়াছ, কিন্তু আর্যলক্ষণ প্রাপ্ত হও নাই। তুমি মুখর, পেটুক ও আলস্যপরায়ণ হইয়াছ। আহার্য পুষ্ট মহাবরাহের ন্যায় বাস করিতেছ। হীনপ্রাজ্ঞ ব্যক্তিই পুনঃপুন গর্ভ গ্রহণ করিয়া থাকে।

২. সেতুচ্ছ স্থবির
১০২. যে অহংকারে স্ফীত, যে বাহ্য-আধ্যাত্মিক সংস্কারে সংশ্লিষ্ট, যে লাভে ও অলাভে মর্দিত, সে সমাধি ভাবনা লাভ করিতে পারে না।

৩. বন্ধুর স্থবির
১০৩. আমিষ বস্তুতে আমার প্রয়োজন নাই। সপ্তত্রিংশ বোধিপক্ষীয় ধর্মরস ও নবলোকোত্তর ধর্মরস পান করিয়া আমি সুখী হইব। যেই ধর্মরস শ্রেষ্ঠ, উত্তম তাহা আমি পান করিয়াছি। বিষ সদৃশ সংসর্গ করিব না।

৪. খিতক স্থবির
১০৪. বিপুল প্রীতিসুখে আমার কায়-স্পৃষ্ট, তাই দেহভার লঘু হইয়াছে। যখন আমি ব্রহ্মলোকে বা অন্যত্র যাইতে ইচ্ছা করি, তখন বায়ু বিক্ষিপ্ত তুলার ন্যায় আকাশের দিকে আমার শরীর ভাসিতে বা উল্লঙ্ঘন করিতে থাকে।

৫. মলিতবম্ভ স্থবির
১০৫. যেই গৃহবাসে উত্তম ভোজন লাভেও চিত্ত উৎকণ্ঠিত হয়, তথাপি সেই গৃহে বাস করিবে। অন্যত্র বাস করিবে না। অন্য গৃহে চিত্ত রমিত হইলেও কর্মস্থান ভাবনার সুযোগ না হইলে প্রস্থান করিবে। বিচক্ষণ ব্যক্তি ভাবনার অনুপযুক্ত স্থানে বাস করেন না।

৬. সুহেমন্ত স্থবির
১০৬. অনেক প্রকার অর্থের ও অনেক প্রকার অনিত্যাদি লক্ষণজ্ঞের মধ্যে হীনপ্রাজ্ঞ ব্যক্তি একটি মাত্র লক্ষণ দর্শন করে, পণ্ডিত ব্যক্তি অনেক লক্ষণ দেখিয়া থাকেন।

৭. ধর্মসব স্থবির
১০৭. প্রব্রজ্যার ফল ও গৃহবাসের ফল তুলনা করিয়া আগার হইতে অনাগারে প্রব্রজিত হইয়াছি। এখন আমি ত্রিবিধ বিদ্যা প্রাপ্ত হইয়াছি। বুদ্ধের শাসন-অনুরূপ কৃতকার্য হইয়াছি।

৮. ধর্মসবপিতা স্থবির
১০৮. আমি ১২০ বৎসর বয়সে অনাগারে প্রব্রজিত হইয়াছি। এখন ত্রিবিধ বিদ্যা প্রাপ্ত হইয়াছি। বুদ্ধের শাসন-অনুরূপ কৃতকার্য হইয়াছি।

৯. সংঘরক্ষিত স্থবির
১০৯. সত্ত্বগণের প্রতি দয়ার্দ্রচিত্ত ও কায়বিবেক-পরায়ণ এই ভিক্ষু চারি আর্যসত্য কর্মস্থান ভাবনায় অবহিত হইতেছে না মতো বোধ হয়, যেমন অরণ্যে তরুণী মৃগী অপত্যস্নেহ কারণে দুঃখ ভোগ করে, তেমন এই ভিক্ষুও সংযম অভাবে সংসারাবর্ত দুঃখকে উচ্ছেদ করিতে না পারিয়া দুঃখেই বাস করিতেছে।

১০. উসভ স্থবির
১১০. পর্বত শিখরে নব বারিধারা সিক্ত নাগেশ্বর বৃক্ষগুলি শাখা-প্রশাখায় ও নব কিশলয়ে যেমন শোভা পাইতেছে, তেমন অরণ্যবাসী, বিবেককামী উসভ ভিক্ষুর অধিকতর ভাবনা যোগ্যতা উৎপাদন করিতেছে।

একাদশ বর্গ সমাপ্ত।


 

১২. দ্বাদশ বর্গ
১. জেন্ত স্থবির
১১১. সম্পত্তি ও জ্ঞাতিবর্গ ত্যাগ করিয়া প্রব্রজিত হওয়া অতিশয় দুষ্কর। বহু কার্যবিধায় গৃহে বাস করাও কঠিন। ধর্মও গম্ভীর, সম্পত্তি উপার্জনও সহজ ব্যাপার নহে। প্রব্রজিত হইলেও ধর্মত লব্ধ বস্তুতে দুঃখে জীবনধারণ করিতে হয়। তথাপি সতত অনিত্যতা চিন্তা করা যুক্তিসঙ্গত।

২. বচ্ছগোত্র স্থবির
১১২. আমি ত্রিবিদ্যা প্রাপ্ত, মার্গফলরূপ মহাধ্যান লাভ করিয়াছি। চিত্ত উপশম বিষয়ে সুদক্ষতা লাভ করিয়াছি। আমার অর্হত্ত্বফল লাভ হইয়াছে, বুদ্ধের শাসনানুরূপ কাজ করিয়া কৃতকার্য হইয়াছি।

৩. বনবচ্ছ স্থবির
১১৩. অগভীর পরিষ্কৃত জলসম্পন্ন, মহৎ শিলা বিস্তৃত, গরুর ন্যায় লাঙ্গুল বিশিষ্ট কৃষ্ণবর্ণ বানরযুত ও শৈবাল আচ্ছাদিত শীতল জলপূর্ণ এই শৈলসমূহ আমাকে রমিত করে বা আনন্দ দান করে।

৪. অধিমুত্ত স্থবির
১১৪. পর্বত প্রবাহিতা ক্ষুদ্র নদীর জলের ন্যায় ক্ষণিক জীবনে কেবল শরীর পোষণে রত ও উত্তম খাদ্যে কায়সুখ লাভার্থ তৃষ্ণারত ভিক্ষুর শ্রমণ-সাধুতা কোথায় থাকিবে? অর্থাৎ কায়-জীবনে মমতাহীন, যথালব্ধ বস্তুতে সন্তুষ্ট ও আরব্ধ বীর্যবান ব্যক্তির লক্ষণই শ্রমণ সাধুতা।

৫. মহানাম স্থবির
১১৫. হে মহানাম, যদি কর্মস্থান ত্যাগ করিয়া বিতর্কবহুল হও, তাহা হইলে তুমি বহু কূটজ, শল্লকি পুষ্পযুক্ত, নানাবিধ বৃক্ষলতাসম্পন্ন সুপ্রসিদ্ধ এই নেষাদগিরি হইতে পরিহীন হইবে। অর্থাৎ এই গিরি ত্যাগ করিয়া তোমাকে চলিয়া যাইতে হইবে।

৬. পারাসরিয় স্থবির
১১৬. আমি চক্ষু প্রভৃতি ছয় স্পর্শ আয়তনকে পরিত্যাগ করিয়া ছয়বার রক্ষা করিয়াছি ও কায়-বাক্যকে সংযত করিয়াছি। অবিদ্যা ও ভবতৃষ্ণারূপ দোষকে বমি করাতে আমার কামাদি আসবসমূহ ক্ষয় প্রাপ্ত হইয়াছে।

৭. যশ স্থবির
১১৭. আমি উত্তম সুগন্ধে বিলিপ্ত হইয়াছি, সুবসন পরিধান করিয়াছি এবং সমস্ত আভরণে ভূষিত হইয়াছি। এখন কিন্তু ত্রিবিদ্যা লাভ করিয়াছি। বুদ্ধের শাসনানুরূপ কাজ করিয়া কৃতকার্য হইয়াছি।

৮. কিম্বিল স্থবির
১১৮. কাহারও আহ্বানে শীঘ্র চলিয়া যাওয়ার ন্যায় যৌবন দ্রুত চলিয়া যাইতেছে। এই রূপসম্পদ স্বীয় স্বভাবে বিদ্যমান, কিন্তু আমার নিকট অন্যরূপ বোধ হইতেছে। স্মৃতি আমার অবিকৃতভাবে বিদ্যমান আছে, তথাপি আমার এই দেহকে অন্য সত্ত্বের ন্যায় ধারণা করিতেছি।

৯. বজ্জিপুত্ত স্থবির
১১৯. হে গৌতম গোত্রভূত আনন্দ, বৃক্ষের ছায়ায় গমন করিয়া হৃদয়ে নির্বাণকে স্থাপন কর। ধ্যান কর, প্রমাদিত হইও না, কেন বিচলিত হইয়া অনর্থক সময় নষ্ট করিবে।

১০. ইসিদত্ত স্থবির
১২০. আমার এই পঞ্চ উপাদান স্কন্ধকে পরিজ্ঞাত হইয়াছি, অবিদ্যা-তৃষ্ণাদির মূল ছিন্ন হইয়া অন্তিম চিত্তে (আর্যমার্গফলে) অবস্থিত হইয়াছে। নির্বাণ অধিগত হইয়াছে। আমার কামাদি আসব ক্ষয় প্রাপ্ত হইয়াছে।

দ্বাদশ বর্গ সমাপ্ত।

শাসনকৃত্য সম্পাদনকারী বীততৃষ্ণ মহর্ষিপ্রবর বিংশত্যধিক শতজন স্থবির কর্তৃক একক নিপাত ১২০টি গাথা বর্ণিত হইয়াছে।

একক নিপাত সমাপ্ত।


 

২. দ্বিক নিপাত
১. প্রথম বর্গ
১. উত্তর স্থবির
১২১. কামভবাদি যে কোনো ভব নিত্য নহে, সেই কারণে পঞ্চস্কন্ধ সহিত সংস্কার শাশ্বত বা ধ্রুব নহে। যেই পঞ্চস্কন্ধসমূহ একবার উৎপন্ন হয়, আবার তাহা চ্যুত হয় বা ভাঙ্গিয়া যায়।

১২২. ভবোৎপত্তির এই দোষ দেখিয়া আমি ভবে আগমনের প্রয়োজন মনে করি না। আমি সমস্ত ভব হইতে বাহির বা নিবৃত্ত চিত্ত হইয়াছি। কামাসবাদি আমার ক্ষয় হইয়াছে, অর্থাৎ আমি অর্হত্ত্বফল প্রাপ্ত হইয়াছি।

আয়ুষ্মান উত্তর স্থবির এই গাথা ভাষণ করিলেন।

২. পিণ্ডোলভারদ্বাজ স্থবির
১২৩. বেণু-পুষ্প দানাদি অন্বেষণ কারণে আমার জীবিকা নহে, চিত্ত শান্তির জন্য আহার নহে; (মার্গফল লাভেই চিত্তের শান্তি হয়) আহার্যবলেই শরীর বাঁচিয়া থাকে, আমি ইহা দেখিয়া জ্ঞানবৃদ্ধির উপর নির্ভর করিয়া ভিক্ষান্বেষণ করিয়া থাকি।

১২৪. অভাবিতচিত্ত ভিক্ষুদের পক্ষে গৃহীদের এই বন্দনা-পূজা পঙ্কসদৃশ বলিয়া বুদ্ধ বলিয়াছেন। সেই কারণে ইহা দুরোৎপাটনীয় সূক্ষ্ম শল্য সদৃশ। তাই লাভ-সৎকার কাপুরুষ কর্তৃক দুস্ত্যজ্য।

৩. বল্লিয় স্থবির
১২৫. চিত্তরূপ বানর পঞ্চদ্বার বিশিষ্ট দেহরূপ কুটির হইতে গমন করিয়া পুনঃপুন চেষ্টা করিয়া দ্বারের নিকট গমনোদ্যোগ করিতেছে।

১২৬. স্থবির নিজের চিত্তকে সম্বোধন করিয়া বলিতেছেন, হে চিত্তরূপ বানর, ‘দাঁড়াও, ধাবিত হইও না।’ আমার দেহরূপ গৃহ পূর্বের ন্যায় খোলা নহে। তুমি মার্গরূপ প্রজ্ঞা দ্বারা নিগৃহীত হইয়াছ, এই দেহ হইতে দূরে যাইতে পারিবে না, অর্থাৎ দ্বিতীয় জন্মগ্রহণ করিতে পারিবে না।

৪. গঙ্গাতীরীয় স্থবির
১২৭. স্বয়ং পতিত তিনটি তালপত্রে গঙ্গাতীরে আমার কুটির করা হইয়াছে। শ্মশানের পাত্রতুল্য আমার ভিক্ষাপাত্র, আমি পাংশু চীবর আমি ধারণ করি।

১২৮. আমি দুই বৎসরের মধ্যে একটি মাত্র বচন বলিয়াছি এবং প্রব্রজ্যা লাভের তৃতীয় বৎসরের মধ্যে মার্গবলে অবিদ্যারূপ তমঃ দলিত বা ছিন্ন করিয়াছি।

৫. অজিন স্থবির
১২৯. যদি কোনো অপরিচিত ভিক্ষু ত্রিবিদ্যাপ্রাপ্ত, মৃত্যুবিজয়ী ও অনাসব হয়; অজ্ঞানীগণ তাঁহাকে না জানিয়া অবজ্ঞা করিয়া থাকে।

১৩০. যে ব্যক্তি অন্ন-পানীয় লাভ সৎকার প্রাপ্ত হয়, সে পাপী হইলেও অজ্ঞানীগণের সৎকার পাইয়া থাকে।

৬. মেলজিন স্থবির
১৩১-১৩২. যখন আমি শাস্তার ভাষিত চতুরার্যসত্য ধর্ম শ্রবণ করি, সেই হইতে আমার অপরাজিত, সার্থবাহ, মহাবীর, শ্রেষ্ঠ সারথী সদৃশ, সর্বজ্ঞ বুদ্ধের প্রতি সংশয় উৎপন্ন হয় নাই। তাঁহার শীলাদি আচরণেও আমার কোনো সংশয় বিদ্যমান নাই।

৭. রাধ স্থবির
১৩৩. যেমন দুচ্ছাদিত গৃহ বৃষ্টিজলে ভেদ করে, এইরূপ অভাবিত চিত্ত কাম-দ্বেষ-মোহে ভেদ করিয়া থাকে।

১৩৪. যেমন সুচ্ছাদিত গৃহ বৃষ্টিজলে ভেদ করে না, এইরূপ শমথ-বিদর্শন ভাবনায় সুভাবিত চিত্তকে কামরাগাদি ভেদ করিতে পারে না।

৮. সুরাধ স্থবির
১৩৫. আমার জন্মভব ক্ষয় হইয়াছে; আমি বুদ্ধের শাসনে মার্গ ব্রহ্মচর্যা বপন করিয়াছি; আমার মিথ্যাদৃষ্টি ও অবিদ্যাজাল সমুচ্ছিন্ন হইয়াছে; ভব-তৃষ্ণা সমূহত হইয়াছে।

১৩৬. যে কারণে আগার হইতে অনাগারে প্রব্রজিত হইয়াছি, আমার সেই প্রয়োজন সিদ্ধ হইয়াছে; সমস্ত সংযোজন বা বন্ধন পরিক্ষয় হইয়াছে, অর্থাৎ আমি অর্হৎ হইয়াছি।

৯. গৌতম স্থবির
১৩৭. যেই সংযতেন্দ্রিয় মুনিগণ স্ত্রীনিমিত্তে আসক্ত হন না, তাঁহারা সুখে বাস করিয়া থাকেন। স্ত্রীদিগকে সর্বদা পাপকর্ম হইতে রক্ষা করিতে হয়; তাহাদিগকে কিছুতেই সত্যপথে রাখা যায় না।

১৩৮. হে কাম, তোমাকে বধ করিবার জন্য আমি ব্রহ্মচর্য আচরণ করিতেছি। আমরা আর তোমার নিকট কামরূপ ঋণ গ্রহণ করিব না, যেখানে যাইয়া শোক করিতে হয় না, আমি সেই নির্বাণ প্রাপ্ত হইয়াছি।

১০. বসভ স্থবির
১৩৯. কূহক, মায়াবী ভিক্ষুরা প্রথমে নিজের কুশল ভাগকে ধ্বংস করে, পরে শীলবান ভিক্ষুদিগের লাভ-সৎকার ধ্বংস করিয়া থাকে। যেমন শাকুণিক পক্ষী দ্বারা পক্ষীকে বঞ্চনা করিয়া হত্যা করে, তেমন এ জগতে কূহক ভিক্ষুরা ইহ-পরলোক ও দায়কদিগকে সুহত করিয়া থাকে।

১৪০. ব্রাহ্মণ বহির্ভাগ মর্দন করিয়া শুদ্ধিলাভ করিতে পারে না। আভ্যন্তরিক শুদ্ধিলাভের দ্বারা বা শীলাচরণে শুদ্ধিলাভ করিতে পারে। হে ইন্দ্র, যাহার নিকট পাপকর্ম বিদ্যমান আছে, তুমি তাহাকে নিশ্চয়ই কৃষ্ণ বা হীন ব্যক্তি বলিয়া জানিও।

প্রথম বর্গ সমাপ্ত।


 

২. দ্বিতীয় বর্গ
১. মহাচুন্দ স্থবির
১৪১. শ্রবণ-পিপাসা চতুরার্যসত্যাদি শ্রুত বিষয় বাড়াইয়া থাকে, শ্রুত বিষয় প্রজ্ঞাকে বাড়াইয়া থাকে, প্রজ্ঞা দ্বারা অর্থ জানিতে পারে, ইহ-পারলৌকিক অর্থাদি জ্ঞাত হইলে লৌকিক লোকোত্তর অর্থ সম্পাদন করে।

১৪২. বিবেক শয্যা ও বিবেক আসন সেবন কর, সংযোজন হইতে চিত্তমুক্তিহেতু বিদর্শন ভাবনা আচরণ করিবে। যদি বিবেক স্থানে বাস করিয়া মনোমত ফল লাভ করা না যায়, তবে কর্মস্থান গ্রহণপূর্বক ষড়দ্বারে চিত্তকে রক্ষা করিবে ও ভিক্ষুগণের মধ্যে স্মৃতি সহকারে বাস করিবে।

২. জোতিদাস স্থবির
১৪৩-১৪৪. কঠোর যন্ত্রণাদায়ী যেই সত্ত্বগণ অন্য সত্ত্বদিগকে হনন, ঘাতন, বেষ্টনী প্রভৃতি কর্মদ্বারা উপরোধ বা ধ্বংস করিয়া থাকে, সেই সত্ত্বগণ স্বীয় কৃতকর্মের দরুন প্রতিদুঃখ ভোগ করিয়া থাকে, কারণ কর্মমাত্রেই ফল না দিয়া কখনো ছাড়ে না। যে ব্যক্তি ভালো বা মন্দ যে কোনো কর্ম করে, তাহাকে যেই যেই কর্ম ফল দিতে সমর্থ, নিশ্চয় তাহাকে উহা ভোগ করিতে হয়।

৩. হিরণ্যক স্থবির
১৪৫. দ্রুত গতিতে রাত্রি-দিন চলিয়া যাইতেছে। তৎসঙ্গে সঙ্গে জীবিতেন্দ্রিয়ও ক্ষণেকের জন্য নিরুদ্ধ হইয়া যাইতেছে। পর্বত প্রবাহিনী ক্ষীণা নদীর জলরেখার ন্যায় সত্ত্বগণের আয়ু ক্ষয় হইয়া যাইতেছে।

১৪৬. অজ্ঞানী ব্যক্তি লোভ, ক্রোধ হেতু পাপ করিয়াও এই কর্মের এই দুঃখ বলিয়া বুঝিতে পারে না, কিন্তু পরে নরকে জন্ম হইলে, সেই ক্লেশ ভোগিতে হয়। কারণ পাপকর্মের ফল বড়ই অনিষ্টদায়ক।

৪. সোমমিত্ত স্থবির
১৪৭. যেমন সামান্য কাষ্ঠ-ভেলায় আরোহণ করিয়া সমুদ্র পার হইতে গেলে সমুদ্রে ডুবিয়া যায়, এই প্রকার সাধুজীবী ব্যক্তিও আলস্যপরায়ণ ব্যক্তিকে আশ্রয় করিয়া সংসারে পতিত হইয়া যায়।

১৪৮. তদ্ধেতু আলস্যপরায়ণ, হীনবীর্য ব্যক্তিকে দূরে থাকিতেই বর্জন করিবে। নিত্য বিবেকশীল, আর্যজ্ঞানযুত, নির্বাণপ্রবণ, ধ্যানী, আরব্ধবীর্যপরায়ণ পণ্ডিতের সহিত বাস করিবে।

৫. সব্বমিত্ত স্থবির
১৪৯. অন্ধমূর্খজন অন্যের প্রতি আসক্তচিত্ত হয়। ‘এই আমার পুত্র, এই আমার কন্যা’ বলিয়া একজন একজনকে তৃষ্ণা দ্বারা গ্রহণ করিয়াছে। হিংসাবশত একজন একজন দ্বারা নিষ্পীড়িত হয়। ‘এই নিষ্পীড়ণের দরুন সেই দুঃখ আমার উপর আসিয়া পতিত হইবে’, ইহার কারণ না জানিয়া একজন একজনকে পীড়া প্রদান করিয়া থাকে।

১৫০. একজন একজনের প্রতি তৃষ্ণাসক্ত হইয়া ও হিংসাবশে নিপীড়ন করা কী প্রয়োজন? মাতাপিতা হইয়া সেই অন্য জনক দ্বারা এই উৎপাদনেও কী ফল! আমি বহুজনকে নিপীড়ন করিয়াছি, এখন জনকে পরিত্যাগ করিয়া অনুপদ্রুত স্থান প্রাপ্ত হইব।

৬. মহাকাল স্থবির
১৫১. কাকবর্ণ, মহৎ শরীরা রমণী কালি, মৃত শরীরের জানু ও অপরাপর শরীর ভাঙ্গিয়া, দুইবাহু ভাঙ্গিয়া, দধিপাত্র তুল্য শির ভাঙ্গিয়া সেই ছিন্ন-ভিন্ন মাংসরাশি এক স্থানে মাংসের দোকানের ন্যায় রাখিয়া বসিয়া রহিল।

১৫২. এইভাবে স্থাপিত কর্মস্থান নিমিত্তকে যে দেখিয়াও অজ্ঞানতাবশত কর্মস্থান ত্যাগ করিয়া ক্লেশ-উপধি উৎপাদন করে, সেই মন্দবুদ্ধি ব্যক্তি পুনঃপুন নরকাদিতে দুঃখ ভোগ করিয়া থাকে, তদ্ধেতু জানিয়া শুনিয়া উপধি বা তৃষ্ণা উৎপাদন করিবে না। কেন? যেমন এই মৃত শরীর ছিন্ন-ভিন্ন ভাবে পড়িয়া রহিয়াছে, তেমন আমাকেও যেন পুনঃপুন নিরয়াদিতে ছিন্ন ভিন্ন শরীরে অবস্থান করিতে না হয়।

৭. তিষ্য স্থবির
১৫৩. যদি কোনো মুণ্ডক বা শির কেশহীন, সঙ্ঘাটি (চীবর) পরিহিত ভিক্ষু অন্ন-পানীয়-বস্ত্র-শয্যা লাভ করে, তাহার বহু ঈর্ষুক উৎপন্ন হইয়া থাকে।

১৫৪. সেই কারণে লাভ-সৎকারে মহাভয় ও দোষ জানিয়া লাভে অপ্রত্যাশী ভিক্ষু তৃষ্ণা দ্বারা অলিপ্ত ও স্মৃতিপরায়ণ হইয়া বিচরণ করিবে।

৮. কিম্বিল স্থবির
১৫৫. প্রাচীনবংশদায় নামক স্থানে অনুরুদ্ধ প্রভৃতি শাক্যপুত্র সহায়কগণ বহুধন সম্পত্তি পরিত্যাগ করিয়া ভিক্ষাচরণে প্রবৃত্ত হইয়াছেন।

১৫৬. সেই আরব্ধবীর্যপরায়ণ, নির্বাণপ্রবণ চিত্ত, নিত্য দৃঢ় পরাক্রমশালী ভিক্ষুগণ লৌকিয় রূপাদি নিমিত্ত ত্যাগ করিয়া লোকোত্তর ধর্মরতিতে অভিরমিত হইতেছেন।

৯. নন্দ স্থবির
১৫৭. আমি বিপরীতভাবে মনোনিবেশ করিয়া মণ্ডণে-বিভূষণে প্রবৃত্ত হইয়াছিলাম, জাতি-গোত্র-রূপ-যৌবন মদে চপল ছিলাম ও কামরাগে অতিশয় ব্যথিত হইতাম।

১৫৮. উপায়কুশল আদিত্যবন্ধু বুদ্ধের উপদেশ মনোযোগের সহিত পালন করিয়া সংসার-পঙ্কে নিমগ্ন চিত্তকে আর্যমার্গে প্রতিষ্ঠিত করিয়াছি।

১০. শ্রীমান স্থবির
১৫৯. যাহার চিত্ত অসমাহিত, অথচ অজ্ঞানীরা যদি তাহাকে প্রশংসা করে, তাহা হইলে সেই প্রশংসা নিরর্থক করিয়া থাকে, কারণ তাহার চিত্ত অসমাহিত।

১৬০. যাহার চিত্ত সুসমাহিত, অথচ অজ্ঞানীরা যদি তাহাকে নিন্দা করিয়া থাকে, তাহা অনর্থক বা অমূলক নিন্দা করিয়া থাকে, কারণ তাহার চিত্ত সুসমাহিত।

দ্বিতীয় বর্গ সমাপ্ত।


 

৩. তৃতীয় বর্গ
১. উত্তর স্থবির
১৬১. আমি পঞ্চস্কন্ধকে পরিজ্ঞাত হইয়াছি। আমার তৃষ্ণাসমূহ সমূলে হত হইয়াছে। আমার সপ্ত বোধ্যঙ্গ ভাবনা উৎপন্ন হইয়াছে। কামাদি আসব ক্ষয় হইয়াছে।

১৬২. আমি স্কন্ধকে পরিজ্ঞাত হইয়া, জাল সদৃশ তৃষ্ণাজটাকে উৎপাটন করিয়া ও বোধ্যঙ্গসমূহ ভাবনা করিয়া কামাদি আসব ক্ষয় করিয়াছি। তাই এখন আমি নির্বাণ লাভ করিব।

২. ভদ্দজি স্থবির
১৬৩. অতীতকালে সে পণাদ নামে রাজা ছিল। তাঁহার সুবর্ণময় এক প্রাসাদ ছিল। সেই প্রাসাদ প্রস্থে অর্ধযোজন, উচ্চতায় পঁচিশ যোজন ছিল।

১৬৪. উহার ধ্বজাগুলি হরিদ্বর্ণ। সেই প্রাসাদের সপ্ত স্থানে ছয় সহস্র গন্ধর্ব রমণী নৃত্য করিত।

৩. শোভিত স্থবির
১৬৫. ভিক্ষু স্মৃতি-প্রতিষ্ঠা ভাবনায় পরিপূর্ণতা হেতু স্মৃতিমান, ষড়ভিজ্ঞা পরিপূর্ণতা হেতু প্রজ্ঞাবান, শ্রদ্ধাদিবলে আরব্ধবীর্য হেতু দৃঢ়বীর্যবান। আমি পঞ্চশত কল্পকে এক রাত্রির ন্যায় অনুস্মরণ করিয়া থাকি।

১৬৬. চারি স্মৃত্যুপস্থান, সপ্ত বোধ্যঙ্গ ও অষ্টমার্গ ভাবনাবলে পঞ্চশত কল্পকে এক রাত্রির ন্যায় অনুস্মরণ করিয়া থাকি।

৪. বল্লিয় স্থবির
১৬৭. দৃঢ়বীর্য দ্বারা যেই কার্য সম্পাদন করিতে হয়, চারি আর্যসত্য ও নির্বাণ লাভ করিতে যাহা কিছু করা কর্তব্য, তাহা আমি প্রাণপণে সম্পাদন করিব, ধর্মের বির্বদ্ধাচরণ করিব না, অর্থাৎ যথা উপদিষ্ট নিয়মে সম্পাদন করিব। আমার বীর্য-পরাক্রম দর্শন কর।

১৬৮. কল্যাণমিত্রকে বলিতেছেন, আপনি আমাকে নির্বাণে প্রবেশ করিবার সোজা লোকোত্তর আর্যপথ প্রদর্শন করুন। গঙ্গাস্রোত যেমন ক্ষিপ্রগতিতে মহাসাগর প্রাপ্ত হয়, তেমন আমিও মার্গ প্রজ্ঞাদ্বারা নির্বাণকে প্রাপ্ত হইব।

৫. বীতশোক স্থবির
১৬৯. আমি যখন গৃহী ছিলাম, তখন ক্ষৌরকার কেশ ছেদনার্থ আমার নিকট উপস্থিত হয়। আমি তাহার নিকট হইতে আয়না লইয়া শরীর দেখিতেছিলাম।

১৭০. আলোক-প্রভাবে অন্ধকার বিগত তুল্য আমার এই নিত্যাদি অবস্থা শূন্য তুচ্ছ শরীর দৃষ্টিপথে পড়ে। জীর্ণবস্ত্র তুল্য আমার সমস্ত তৃষ্ণা সমুচ্ছিন্ন হইয়াছে, এখন আর পুনরায় ভবে জন্মগ্রহণ করিতে হইবে না।

৬. পুণ্ণমাস স্থবির
১৭১. আমি নির্বাণ প্রাপ্তির জন্য পঞ্চনীবরণ (কাম, হিংসা, আলস্য, চঞ্চলতা ও সন্দেহ) ধ্বংস করি ও আধ্যাত্মিক-বাহ্যিক আয়তনে ভিতর-বাহির নিঃশেষভাবে ধর্মরূপ আয়নাযোগে অনিত্য-দুঃখ-অনাত্ম লক্ষণযুক্ত কায়াকে জ্ঞানচক্ষু দ্বারা দর্শন করি।

১৭২. এইভাবে দর্শন করিয়া স্বীয় দেহে ও পরদেহে নিত্যত্ব-সারত্ব বিরহিত তুচ্ছ পঞ্চস্কন্ধভূত কায়াকে দেখিয়াছি। এখন আমার আর কিছুই দেখিবার নাই।

৭. নন্দক স্থবির
১৭৩-১৭৪. যেমন বলিষ্ঠ বৃষভের পদস্খলন হইলেও উঠিয়া দাঁড়ায় এবং পুনঃ সংবেগ প্রাপ্ত হইয়া দৃঢ় পরাক্রমের সহিত গাড়ি টানিয়া লইয়া যায়, তেমন জ্ঞানদর্শন সম্পন্ন সম্যকসম্বুদ্ধের শ্রাবক, বুদ্ধের ঔরসজাত পুত্র আমাকে উত্তম বৃষভরূপে ধারণা করুন।

৮. ভরত স্থবির
১৭৫. আস নন্দক, বুদ্ধশ্রেষ্ঠ উপাধ্যায়ের নিকট গমন করি, আমরা তাঁহার সম্মুখে সিংহনাদে নাদ করিব।

১৭৬. যে কারণে আমাদের প্রতি দয়া করিয়া মুনি আমাদিগকে প্রব্রজ্যা দিয়াছেন, সমস্ত সংযোজন (বন্ধন) ক্ষয় হেতু আমরা সেই সদর্থ প্রাপ্ত হইয়াছি।

৯. ভারদ্বাজ স্থবির
১৭৭-১৭৮. সংগ্রাম বিজয়ী সপ্রজ্ঞবীর সসৈন্য মারকে পরাজিত করিয়া গিরি-গহ্বরস্থিত সিংহের ন্যায় এইরূপ শব্দ করিতে লাগিলেন, আমার দ্বারা শাস্তা পরিচিত, উপাসিত এবং ধর্ম সংঘ পূজিত হইয়াছে। আমি অনাসব পুত্রকে দেখিয়া অতিশয় সন্তুষ্ট হইয়াছি।

১০. কৃষ্ণাদিন্ন স্থবির
১৭৯. আমি নিত্য সৎপুরুষদিগের সেবা করিয়াছি, ‘পটিচ্চসমুপ্পাদ’ ধর্ম শ্রবণ করিয়াছি। সে ধর্ম শ্রবণ করিয়া নির্বাণে প্রবেশার্থ অষ্টমার্গ প্রাপ্ত হইয়াছি।

১৮০. ভবতৃষ্ণা হত হওয়ায় পুনঃ ভবতৃষ্ণা উৎপত্তির কারণ আমার বিদ্যমান নাই। অর্হত্ত্বফল প্রাপ্তি হইতে আমার সেই তৃষ্ণা ছিল না, ভবিষ্যতেও হইবে না, বর্তমানেও সেই তৃষ্ণা নাই।

তৃতীয় বর্গ সমাপ্ত।


 

৪. চতুর্থ বর্গ
১. মিগসির স্থবির
১৮১. যেই সময় হইতে আমি সম্যকসম্বুদ্ধের শাসনে প্রব্রজিত হইয়াছি, সেই হইতে প্রথম শমথ-বিদর্শন ভাবনাবলে বিমুক্তি মার্গে উঠিয়া অনাগামীমার্গ ভাবনায় কামধাতুকে অতিক্রম করি।

১৮২. দেব-মনুষ্যের ব্রহ্মভূত বুদ্ধের দর্শনকাল হইতে আমার অনাগামীফল লাভে চিত্ত বিমুক্ত হইয়াছে। আমার সমস্ত সংযোজন ক্ষয়ে চিত্ত অকোপিত হইয়াছে অর্থাৎ আমি অর্হত্ত্বফল প্রাপ্ত হইয়াছি।

২. সিবক স্থবির
১৮৩. সেই সেই ভবে পুনঃপুন দেহরূপ গৃহের উৎপত্তি ক্ষণস্থায়ী বা অনিত্য। দেহরূপ গৃহের কারক তৃষ্ণারূপ বর্ধকীকে অনুসন্ধান করিতে করিতে এই জরা-ব্যাধি-মৃত্যু জড়িত জন্ম পুনঃপুন গ্রহণ করা বড়ই দুঃখকর। হে গৃহকারক, আর্যমার্গরূপ জ্ঞানচক্ষু দ্বারা তুমি আমার দৃষ্টিপথে পড়িয়াছ, পুনঃ দেহরূপ গৃহ করিতে পারিবে না।

১৮৪. তোমার সমস্ত ক্লেশরূপ স্তম্ভ ভগ্ন হইয়াছে, এখন তোমার কৃত দেহরূপ গৃহের অবিদ্যারূপ কর্ণিকা বিদলিত হইয়াছে। আমার চিত্ত বিগত হইয়াছে বা ভবিষ্যতে আর উৎপন্ন হইবে না। এই ভবেই চরম চিত্ত নিরুদ্ধ হইবে অর্থাৎ জন্মগ্রহণ করিতে হইবে না।

৩. উপবান স্থবির
১৮৫-১৮৬. যিনি ত্রিলোকে পূজনীয়, ইন্দ্র-দেব-ব্রহ্ম দ্বারা পূজিত, সৎকার ভাজন, বিম্বিসার-কোশলরাজাদি দ্বারা সৎকার প্রাপ্ত, সম্মানযোগ্য ক্ষীণাসব দ্বারা সম্মানিত, অর্হৎ, সুগত, সর্বজ্ঞ মুনি, তিনি বাত-ব্যাধিতে পীড়িত। হে ব্রাহ্মণ, যদি তোমার নিকট গরম জল থাকে দাও। আমি তাঁহার বাতব্যাধি উপশম করিতে ইচ্ছা করি।

৪. ইসিদিন্ন স্থবির
১৮৭. আমি এই বুদ্ধশাসনে কামের প্রতি অনিত্যভাষী বা কামসেবার দোষ ভাষণকারী শাস্ত্রজ্ঞ উপাসকগণ দেখিয়াছি। নিজে কিন্তু মণিখচিত কুণ্ডলে ও পুত্রদারে তাহার আসক্ত চিত্ত।

১৮৮. যেহেতু আসক্তচিত্ত উপাসকগণ ধর্ম সম্বন্ধে জানে না। কেবল কাম অনিত্য বলিয়া মুখেই বলিয়া থাকেন মাত্র। অথচ কামরাগ ছেদন করিতে তাঁহাদের শক্তি নাই। সেই কারণে পুত্র-দার ও ধনের প্রতি আসক্তি উৎপাদন করিয়া থাকে।

৫. সম্বহুল কচ্চায়ন স্থবির
১৮৯. মেঘ বর্ষণ করিতে লাগিল ও গল গল করিয়া গর্জন করিতে লাগিল। তখন আমি একাকী পর্বত-গুহায় ছিলাম। সেই ভীষণ শব্দের সময় গুহায় বাস করিয়াও আমার ভয়, স্তব্ধতা, লোমহর্ষণ কিছুই হয় নাই।

১৯০. একাকী গুহায় বাস করিলে সাধারণের ভয়াদি উৎপন্ন হওয়া স্বাভাবিক; কিন্তু আমার সেই ভয়, স্তব্ধতা ও লোমহর্ষণ কিছুই হয় নাই।

৬. খিতক স্থবির
১৯১. কাহার চিত্ত শিলাময় পর্বততুল্য অবস্থিত হইয়া লোকধর্মে কম্পিত হয় না? কামরাগের হেতুভূত ত্রৈভূমিক ধর্ম যাহার উচ্ছিন্ন হইয়াছে, তাহার যে কোনো বিষয়ে বিকার উৎপন্ন হয় না, যেই আর্যপুদ্গলের চিত্ত এইরূপ ভাবিত, কোন সংস্কার হইতে তাহার দুঃখ আগমন করিবে?

১৯২. আমার চিত্ত শিলাময় পর্বততুল্য অবস্থিত ও লোকধর্মে কম্পিত হয় না। কামরাগমূলক বিষয় উচ্ছিন্ন হইয়াছে; যে কোনো বিরুদ্ধ বিষয়ে আমার বিকার উৎপন্ন হয় না। আমার চিত্ত ভাবিত, কোথা হইতে আর দুঃখ আগমন করিবে অর্থাৎ আমার দুঃখ ক্ষয় হইয়াছে।

৭. সোণশ্রেষ্ঠী-পুত্র স্থবির
১৯৩. ‘যাবৎ অর্হত্ত্বফল প্রাপ্ত হওয়া না যায়’ তাবৎ নক্ষত্র মালিনী রাত্রিতে নিদ্রা যাওয়ার সময় নহে। মনুষ্য ও পশুগণের শব্দ না থাকায় ধ্যানীগণের পক্ষে রাত্রিতে জাগ্রত থাকা উচিত, ইহা বিজ্ঞগণ বিশেষভাবে বলিয়াছেন।

১৯৪. যখন আমি হস্তীতে আরোহণ করিয়া সংগ্রামে প্রবিষ্ট হই, তখন হস্তীপৃষ্ঠ হইতে পড়িয়া যাই। সেই সময় হস্তী দ্বারা মর্দিত হইয়া মৃত্যু ঘটে। সেই সংগ্রামে আমার মরণই শ্রেয়স্কর, তবুও ক্লেশ দ্বারা পরাজিত হইয়া জীবিত থাকা শ্রেয় নহে।

৮. নিসভ স্থবির
১৯৫. প্রিয়রূপ, মনোরম পঞ্চকাম ত্যাগ করিয়া কর্মফল ও রত্নত্রয়ের প্রতি শ্রদ্ধাহেতু গৃহবন্ধন হইতে বাহির হই ও প্রব্রজ্যা লাভ করি। নিশ্চয় দৃঢ়বীর্যের সহিত দুঃখের অবসান করা হইবে।

১৯৬. আমি মরণকে প্রার্থনা করি না, বাঁচিয়া থাকিতেও প্রার্থনা করি না। ক্লেশ পরিনির্বাণ সিদ্ধ হওয়ায় প্রজ্ঞার বিপুলতা হেতু স্মৃতিসহকারে স্কন্ধ পরিনির্বাণকাল পর্যন্ত অপেক্ষা করিয়া বাস করিতেছি। যেহেতু অর্হত্ত্বমার্গে জীবন-মরণের হেতু ধ্বংস হওয়ায় জীবন-মরণকে অভিনন্দন করি না।

৯. উসভ স্থবির
১৯৭. আম্রপল্লব বর্ণ বা প্রবাল বর্ণ চীবর স্কন্ধে করিয়া হস্তীর গ্রীবায় উপবিষ্ট হইয়া গ্রামে পিণ্ডার্থ প্রবেশ করি।

১৯৮. তখন হস্তীস্কন্ধ হইতে নামিয়া সংবেগপ্রাপ্ত হই। যখন রাজা ছিলাম তখন কুল গৌরব ও ভোগমদে গর্বিত হইয়া পড়িতাম। এখন আমার কামাদি আসব ক্ষয়প্রাপ্ত হইয়াছে।

১০. কপ্পটকুর স্থবির
১৯৯. ‘কর্পটকুর ভিক্ষু এইরূপ মিথ্যা বিতর্ক করিতেছে’ ইহা আমার কর্পট, ইহা পরিধান করিয়া যথায় তথায় জীবনযাপন করিব। ভগবান বলিতেছেন, আমার বিশুদ্ধ পরিপূর্ণ অমৃতঘট যথায় তথায় ঢালিয়া দিব, আমি ধর্মত সকলকে অনুশাসন করিব। লৌকিক-লোকোত্তরমার্গ ভাবনার্থ আমার শাসন।

২০০. হে কর্পট, তুমি আমার ধর্ম শুনিতে বসিয়া নিদ্রা যাইও না। আমি তোমার কর্ণকুহরে দেশনারূপ হস্ত দ্বারা তাড়না করিব না, অর্থাৎ আমি তোমাকে যেরূপ উপদেশ দিব, তুমি সেইরূপ পালন কর। হে কর্পট, তুমি সংঘমধ্যে নিদ্রা যাইয়া নিজের প্রমাণ জান না অর্থাৎ সময় যে দুর্লভ; এই জ্ঞান তোমার নাই। এই যে তোমার অপরাধ তাহা তুমি ভাবিয়া দেখিতেছ না।

চতুর্থ বর্গ সমাপ্ত।


 

৫. পঞ্চম বর্গ
১. কুমারকাশ্যপ স্থবির
২০১. অহো কী আশ্চর্য বুদ্ধ! অহো নবলোকোত্তর ধর্ম! অহো বুদ্ধের দশবলাদি সম্পদ! যেই ভগবানের ব্রহ্মচর্যায় শ্রাবক শান্ত ধর্মকে সাক্ষাৎ করিবে।

২০২. অসংখ্য কল্প ব্যাপিয়া এই পঞ্চস্কন্ধ লাভ করিয়াছি। এই আমার শেষ জন্ম; এই অন্তিম জন্ম, মৃত্যু ও সংসার। এখন আর পুনরায় ভবে জন্ম নিতে হইবে না।

২. ধর্মপাল স্থবির
২০৩. যেই তরুণ ভিক্ষু বুদ্ধশাসনে অপ্রমত্তভাবে শমথ-বিদর্শন ভাবনা করে, সে অবিদ্যা-নিদ্রায় সুপ্ত, প্রমত্ত ব্যক্তিদের মধ্যে শ্রদ্ধাদি ধর্মে জাগ্রত। তাহার জীবন সার্থক।

২০৪. সেই কারণে মেধাবী (কর্মফলের প্রতি) শ্রদ্ধা, (চারি পরিশুদ্ধ) শীল, (সংঘের প্রতি) প্রসাদ ও (চারি সত্য) ধর্ম দর্শন প্রভৃতি বুদ্ধের শাসনমূলক উপদেশ স্মরণ করিয়া বীর্যোৎপাদন করিবেন।

৩. ব্রহ্মালি স্থবির
২০৫. সারথী যেমন অশ্বকে সুদান্ত করে, তেমন এই অরণ্যে স্থবির-মধ্যম-নবীন ভিক্ষুদের মধ্যে কাহার ইন্দ্রিয় দান্ত হইয়াছে? যাহার নয় প্রকার মান ও চারি প্রকার আসব বিনষ্ট হইয়াছে, তাদৃশ কাহাকে দেবগণও ভালো না বাসে?

২০৬. সারথী যেমন অশ্বকে সুদান্ত করে, তেমন আমার ইন্দ্রিয়ও সুদান্ত হইয়াছে। আমার মান ও আসব বিনষ্ট হইয়াছে। আমার ন্যায় ব্যক্তিকেই দেবগণ ভালোবাসিয়া থাকে।

৪. মোঘরাজ স্থবির
২০৭. হে মোঘরাজ, তোমার চেহারা দদ্রু-কণ্ডু-পীড়কে বিবর্ণ হইয়াছে, ক্লেশহীন হওয়ায় তোমার চিত্ত ভদ্র হইয়াছে। তুমি সতত সমাহিত আছ। হে ভিক্ষু, তুমি এই হেমন্ত ঋতুর শীত সময়ে কিরূপে রাত্রিবাস করিবে?

২০৮. আমি মগধের সমস্ত শস্য পরিপক্ব হইয়াছে বলিয়া শুনিয়াছি। অন্যান্য সুখজীবী ভিক্ষুগণ বিচিত্র আস্তরণ-সজ্জিত শয্যায় বাস করেন। এইরূপ আমিও নীচে, উপরে ও পার্শ্বে তৃণ দ্বারা আচ্ছাদন করিয়া ‘যথালাভ সন্তুষ্ট বিহারে’ অবস্থান করিব।

৫. বিশাখ পঞ্চালিপুত্র স্থবির
২০৯. নিজকে কুল শিল্প-মানাদি দ্বারা তুলিবে না অর্থাৎ অহংকারে স্ফীত হইবে না; অপরকে নীচ ভাবিয়া ফেলিও না অর্থাৎ অপরের গুণ ধ্বংস মানসে নিক্ষেপ করিও না; অপরের দোষারোপ করিও না অর্থাৎ যাহাতে তাহার অধঃপতন হয়, সেই ভাবে দেখিবে না, সংসার পারগত ক্ষীণাসব ত্রিবিদ্যা ষড়ভিজ্ঞ মহাত্মাকে বিদ্র্বপ বা বাক্যবাণে প্রহার করিও না। নিজের লাভ-সৎকার-বর্ণ-গুণকীর্তি ইচ্ছায় ক্ষত্রিয় পরিষদে কিছু বলিবে না। চঞ্চল হইবে না, মিতভাষী হইবে বা বৃথা বাক্যব্যয় করিবে না। সুব্রত বা শীলবান হইবে।

২১০. যিনি অতিশয় সূক্ষ্মাসূক্ষ্মভাবে জন্ম-মৃত্যুর কারণদর্শী, সুদক্ষ প্রজ্ঞাবান, সব্রহ্মচারীর প্রতি যথাযোগ্য আচরণকারী, সদাচারসেবী সেই পণ্ডিতের নির্বাণ লাভ দুর্লভ হয় না।

৬. চূলক স্থবির
২১১. সুশিখাযুক্ত, সুপেখমধারী, সুনীল গ্রীবাসম্পন্ন, শ্রীমুখযুক্ত, সুগর্জনকারী ময়ূরগণ শব্দ করিতেছে। এই মহামহী সুন্দর হরিদ্বর্ণ তৃণযুক্ত ও নববারিতে অভিসিক্ত। আকাশ নীলোৎপল দলসদৃশ মেঘপূর্ণ।

২১২. এখন মেঘের শীতল বাতাসে শরীর স্নিগ্ধ হওয়ায় ধ্যানের উপযোগী হইয়াছে। চিত্ত নীবরণবিহীন হওয়ায় উত্তম মনে ভাবনা কর। বাস্তবিক সম্যকসম্বুদ্ধের শাসনে সুনিষ্ক্রমণ করিয়া সাধু হইয়াছে। সুপরিশুদ্ধ শীল, সূক্ষ্মাতিসূক্ষ্ম, পরম গম্ভীর, উত্তম অচ্যুতপদ বা সেই নিত্য নির্বাণ সাক্ষাৎ কর।

৭. অনুপম স্থবির
২১৩. চিত্ত ভবে ভবে অভিনন্দনকারী ও দুঃখরূপ শূলে আরোপণকারী। যে যে স্থানে শূলসদৃশ ভব ও কাষ্ঠ-স্থাণু সদৃশ কামভোগ আছে, সেই সেই স্থানে এই পাপচিত্ত গমন করিতেছে, অথচ নিজের অহিত বিষয়ের প্রতি লক্ষ করিতেছে না।

২১৪. সেই কারণে ইহাকে চিত্তকলি বলিতেছি ও চিত্তদ্রোহী বলিতেছি। শাস্তার উৎপত্তি বড়ই দুর্লভ, তুমি সেই শাস্তাকে প্রাপ্ত হইয়াছ, এমতাবস্থায় নিজকে অনর্থ বিষয়ে নিয়োজিত করিও না।

৮. বজ্জিত স্থবির
২১৫. অন্ধতুল্য পৃথগ্‌জন চারি আর্যসত্যকে জ্ঞানচক্ষে দর্শন না করিয়া অনাদি অনন্তকাল সুগতি-দুর্গতি ভূমিতে ভ্রমণ করিতে করিতে পরিবর্তিত হইয়া থাকে। আমি পূর্বে পৃথগ্‌জন (মার্গফলহীন) ছিলাম।

২১৬. এখন ভগবানের উপদেশে অপ্রমত্ত হইয়া সংসার দুঃখকে নির্মূল করিয়াছি। আমার সমস্ত ভবাদি গতি সমুচ্ছিন্ন হইয়াছে। এখন আমার আর ভবে জন্মগ্রহণ করিবার হেতু নাই।

৯. সন্ধিত স্থবির
২১৭. হরিদ্বর্ণ আলোকবিশিষ্ট, ঘন পল্লবপূর্ণ অশ্বত্থবৃক্ষ সমীপে একটি বুদ্ধগুণ-সহগত সংজ্ঞা স্মৃতিসহকারে লাভ করিয়াছিলাম।

২১৮. এই হইতে একত্রিশ কল্প পূর্বে তখন যেই বুদ্ধগুণ সংজ্ঞা লাভ করিয়াছিলাম, সেই সংজ্ঞাকে আশ্রয় করিয়া আমার আসবক্ষয় প্রাপ্ত হইয়াছে।

পঞ্চম বর্গ সমাপ্ত।

ন্যায় কোবিদ ঊনপঞ্চাশজন স্থবির দ্বিক নিপাতে ৯৮টি গাথা ভাষণ করিয়াছেন।

দ্বিক নিপাত সমাপ্ত।


 

৩. ত্রিক নিপাত
১. অঙ্গণিক ভারদ্বাজ স্থবির
২১৯. আমি অনুপায়ে (অন্যায় মতে) ভবমুক্তি অনুসন্ধান করিয়া বনে অগ্নি পরিচর্যা করিতাম। প্রকৃত শুদ্ধি (নির্বাণ) পথ না জানিয়া ‘অমর’ নামে তপস্যা করিয়াছিলাম।

২২০. আমি সেই নির্বাণসুখ এখন শমথ-বিদর্শন ভাবনা দ্বারা লাভ করিয়াছি। ভগবানের নির্বাণপ্রদ ধর্মের স্বভাব দেখ। আমি ত্রিবিদ্যা লাভ করিয়াছি। বুদ্ধের শাসনে কতৃকার্য হইয়াছি।

২২১. আমি পূর্বজন্মে ব্রাহ্মণকুলে জাত হই, সেই কারণে ব্রহ্মবন্ধু ছিলাম, এখন যাবতীয় পাপ অতিক্রম করিয়া অর্হৎ ব্রাহ্মণ হইয়াছি। আমি ত্রিবিদ্যা প্রাপ্ত, অষ্টাঙ্গিক মার্গরূপ জলে স্নাত, শুচীভাব প্রাপ্ত ও চারি সত্য বেদজ্ঞ হইয়াছি।

২. পচ্চয় স্থবির
২২২-২২৩. আমি প্রব্রজ্যার পঞ্চম দিবসে (শেখ-অশেখ) স্রোতাপত্তিমার্গ হইতে অর্হত্ত্বফল পর্যন্ত প্রাপ্ত হই। যখন আমি বিহারে প্রবেশ করি, তখন দৃঢ় সংকল্প করি যে, যাবৎ আমার তৃষ্ণারূপ শল্য উৎপাটিত না হয়, তাবৎ কোনো ভোজন করিব না, জলপান করিব না, বিহার হইতে বাহির হইব না, আমার শরীরের দুই পার্শ্বের মধ্যে কোনো পার্শ্ব দেখিব না ও শয়ন করিব না।

২২৪. এইরূপ দৃঢ়বীর্যের সহিত অধিষ্ঠান করিয়া ভাবনা করি। আমার বীর্যপরাক্রম কীরূপ অবগত হও। আমি ত্রিবিদ্যা প্রাপ্ত হইয়াছি ও বুদ্ধের শাসনে কৃতকার্য হইয়াছি।

৩. বাকুল স্থবির
২২৫. যে জরাদুঃখাদি আক্রমণ করিবার পূর্বের কর্তব্যসমূহ সময় চলিয়া গেলে করিতে চায়, সে স্বর্গ-নির্বাণ সুখ হইতে ভ্রষ্ট হয় ও অনুতাপ ভোগ করিয়া থাকে।

২২৬. যাহা কাজে করিবে, তাহাই বলিবে, যাহা কাজে করিবে না, তাহাতে কেবল বাক্য ব্যয় করিয়া ফল নাই। যে কাজ করিবে না, অথচ মুখেই আড়ম্বর দেখাইবে, তাহাকে পণ্ডিতগণ বাক্যব্যয়কালেই জানিয়া থাকেন।

২২৭. সম্যকসম্বুদ্ধ বর্ণিত নির্বাণ একান্তই শোকহীন, পাপরজঃহীন, নিরাপদ ও পরম সুখকর; কারণ নির্বাণে সকল প্রকার দুঃখ নিরুদ্ধ হয়।

৪. ধনিয় স্থবির
২২৮. শ্রামণ্য ভাবকে অতিশয় গৌরব করিয়া যদি সুখে বাস করিতে ইচ্ছা কর, সংঘগত চীবর, পানীয় ও ভোজনের নিন্দা করিও না।

২২৯. যদি শ্রামণ্য ভাবকে গৌরব করিয়া সুখে থাকিতে ইচ্ছা কর, সর্প যেমন মূষিক প্রভৃতির গর্তে বাস করিয়া যথায় তথায় চলিয়া যায়, তুমিও সেইরূপ শয্যাসন পরিভোগ কর।

২৩০. যদি শ্রামণ্য ভাবকে গৌরব করিয়া সুখে থাকিতে ইচ্ছা কর, ভালো-মন্দ না বাছিয়া যাহা পাও, তাহাতে সন্তুষ্ট থাক। একমাত্র অপ্রমাদকে অনুসরণ কর।

৫. মাতঙ্গপুত্র স্থবির
২৩১-২৩৩ যাহারা অতি শীত, অতি উষ্ণ বলিয়া প্রাতঃসন্ধ্যা আলস্যে সময় ক্ষেপণ করে, কর্তব্য ত্যাগ করিয়া সেই সত্ত্বগণ সুক্ষণ অতিক্রম করিতেছে। যে শীত-উষ্ণকে তৃণের চেয়ে অধিক মনে না করিয়া পুরুষের পক্ষে যাহা কর্তব্য তাহা সম্পাদন করিয়া থাকে, সে সুখ হইতে বঞ্চিত হয় না। (অবশিষ্ট ব্যাখ্যা ২৭ নম্বর গাথার অনুরূপ)।

৬. খুজ্জ শোভিত স্থবির
২৩৪. পাটলিপুত্র নিবাসী বিচিত্রকথী, বহুশ্রুত শ্রমণ যাঁহারা তাঁহাদের অন্যতর আয়ুষ্মান খুজ্জ শোভিত সপ্তপর্ণি গুহাদ্বারে সংঘসভায় প্রবেশার্থ অবস্থান করিতেছেন।

২৩৫. পাটলিপুত্র নিবাসী বিচিত্রকথী, বহুশ্রুত শ্রমণ যাঁহারা তাঁহাদের অন্যতর আয়ুষ্মান খুজ্জ শোভিত ঋদ্ধিচিত্ত উৎপাদিত বায়ুবেগে আগমন করিয়া সপ্তপর্ণি গুহাদ্বারে অবস্থান করিতেছেন।

২৩৬. ক্লেশমারের সহিত যোদ্ধা, ধর্মযজ্ঞানুষ্ঠানকারী বা ধর্মদাতা, সংগ্রাম বিজয়ী, শ্রেষ্ঠ ব্রহ্মচর্যার সহিত সুপরিচিত এই খুজ্জ শোভিত স্থবির নির্বাণ সুখ প্রাপ্ত হইয়াছেন।

৭. বারণ স্থবির
২৩৭. এ জগতে ক্ষত্রিয়-ব্রাহ্মণ-বৈশ্য-শূদ্র-গৃহস্থ-প্রব্রজিতদের মধ্যে যে ব্যক্তি অন্য প্রাণীদিগকে হত্যা করে, সে ব্যক্তি ইহলোক-পরলোক উভয় লোকের সুখভোগ হইতে বঞ্চিত হয়।

২৩৮. যে ব্যক্তি মৈত্রীচিত্তে সমস্ত প্রাণীদিগকে ঔরসজাত পুত্রের ন্যায় দয়া প্রদর্শন করে, সে ব্যক্তি এই কারণে বহু পুণ্য উপার্জন করে। অল্পেচ্ছুতাদি ও ত্রিপিটক শাস্ত্র শ্রবণ-ধারণ-পরিচয়-জিজ্ঞাসা করিয়া শিক্ষা করিবে।

২৩৯. সময়ে শ্রমণদিগের নিকটে সেবার্থ উপস্থিত হইবে ও ধুতাঙ্গ-ব্রতাদি শিক্ষা করিবে। একাসনে, নির্জনে চিত্ত উপশমের জন্য আসন-উপবেশন নীতি শিক্ষা করিবে।

৮. পশ্যিক স্থবির
২৪০. যে কর্মফল ও রত্নত্রয়ের প্রতি শ্রদ্ধাবান, মেধাবী, লোকোত্তর ধর্মে স্থিত, শীলসম্পন্ন, সে একজন হইলেও অশ্রদ্ধাবানদের, জ্ঞাতিগণের ও বন্ধু-বান্ধবগণের হিতসাধন করিয়া থাকে।

২৪১. আমি জ্ঞাতিবর্গকে নিগ্রহ করিয়া ও দয়া প্রদর্শন করিয়া সতর্ক করিয়াছি। জ্ঞাতিবন্ধুকে ভালোবাসিয়া ভিক্ষুদিগকে সৎকার সম্মান করিতে উপদেশ দিয়াছি।

২৪২. আমার সেই জ্ঞাতিগণ ইহলোক ত্যাগ করিয়া ত্রিবিধ সুখ প্রাপ্ত হইয়াছে। আমার সেই মাতা-ভ্রাতা প্রভৃতি ইচ্ছানুসারে স্বর্গে আমোদ উপভোগ করিতেছেন।

৯. যশোজ স্থবির
২৪৩. তোমার কৃশ, শিরাজাল বিস্তৃত ও মাংসাভাবে দন্তীলতার পর্ব সদৃশ অঙ্গ। তুমি অন্ন-পানীয়ে পরিমাণজ্ঞ, নিরালস্য ও পুরুষ লক্ষণসম্পন্ন।

২৪৪. তুমি দংশক-মশক স্পৃষ্ট হইয়া গভীর অরণ্যে বাস করিতেছ। যুদ্ধক্ষেত্রে নাগতুল্য স্মৃতিসহকারে সমস্তই সহ্য করিয়াছ।

২৪৫. ব্রহ্মা যেমন অকূপিত চিত্তে একাকী ধ্যানসুখে অবস্থান করে, সেইরূপ ভিক্ষুও একাকী বিবেকসুখে অবস্থান করিয়া থাকে। দেবগণের যেমন মধ্যে মধ্যে চিত্ত কূপিত হয়, তেমন দুই ভিক্ষু একস্থানে বাস করিলে সময়ে সংঘর্ষ হইয়া থাকে, তিনজন ভিক্ষু একস্থানে বাস করিলে গ্রামে বাস করার ন্যায় হয়। সেই কারণে বলা হইয়াছে, যেমন গ্রাম তেমন তিনজন। ততোধিক একস্থানে বাস করিলে জনসংঘের সম্মিলনতুল্য কোলাহল হইয়া থাকে।

১০. সাটিমত্তিয় স্থবির
২৪৬. উপাসক, পূর্বে আমার প্রতি তোমার শ্রদ্ধা ছিল, আজ সেই শ্রদ্ধা আর নাই। যাহা তোমার দান, তাহা তোমার হউক, আমার কোনো দুশ্চরিত কর্ম নাই।

২৪৭. পৃথগ্‌জনের শ্রদ্ধা অনিত্য, অচলা নহে। আমি তোমার সেই শ্রদ্ধা দেখিয়াছি, অস্থির চিত্ত সত্ত্বগণ কখন মিত্র ভাবিয়া রমিত হয়, আবার কখনো বিরক্ত চিত্ত হয়, তাহাদের সেই আনন্দে ও বিরক্তিতে প্রব্রজিত মুনির পরিহানি কি?

২৪৮. প্রব্রজিত মুনির জন্য দৈনন্দিন কুলে কুলে অল্প অল্প ভাত পক্ব হইয়া থাকে। আমি এখন পিণ্ডচারণ করিব। আমার জঙ্ঘাবল যথেষ্ট আছে, আমি খঞ্জ বা পঙ্গু নহি।

১১. উপালি স্থবির
২৪৯-২৫১. প্রথম শিক্ষার্থী নব প্রব্রজিত কর্মফল ও রত্নত্রয়ের প্রতি বিশ্বাস করিয়া গৃহ হইতে বাহির হইয়া শুদ্ধজীবী, বীর্যপরায়ণ কল্যাণমিত্রের নিকট উপস্থিত হইবেন। সেই নব প্রব্রজিত সংঘমধ্যে বাস করিবেন। জ্ঞানী ভিক্ষু বিনয় শিক্ষা করিবেন। সেই নব প্রব্রজিত যোগ্যাযোগ্য বিষয়ে বা সূত্র-সূত্রানুলোম বিষয়ে সুদক্ষ হইবেন ও তৃষ্ণাদি উৎপাদনের প্রত্যাশা না করিয়া বাস করিবেন।

১২. উত্তরপাল স্থবির
২৫২. শ্রুতময়ী, চিন্তাময়ী বিষয়ে আমার ন্যায় পণ্ডিতকে, আত্ম-পরহিত চিন্তা করিতে সমর্থ আমাকে পঞ্চস্কন্ধ লোকে সম্মোহকর পঞ্চকামগুণ হইতে চিরদিনের জন্য নিপাত করিল।

২৫৩. ক্লেশমাররাজ্যে প্রবিষ্ট হইয়া ও কামরাগশল্য হৃদয়ে বিদ্ধ হইয়া আমি মৃত্যুরাজপাশ হইতে প্রমুক্ত হইতে সমর্থ হইয়াছি।

২৫৪. আমার সমস্ত কামগুণ ধ্বংস হইয়াছে; কামভব ও কর্মভবাদি বিদলিত হইয়াছে। জন্মরূপ সংসার পরিক্ষীণ হইয়াছে, এখন আর জন্মগ্রহণ করিতে হইবে না।

১৩. অভিভূত স্থবির
২৫৫. আমার জ্ঞাতি প্রমুখ যতজন এখানে উপস্থিত হইয়াছে, সকলে মনোযোগের সহিত শ্রবণ কর। আমি তোমাদিগকে ধর্মদেশনা করিব। পুনঃপুন জন্মগ্রহণ বড়ই দুঃখকর।

২৫৬. বুদ্ধের শাসনে বীর্যানুষ্ঠান কর, আলস্য ত্যাগ করিয়া দৃঢ়বীর্যের সহিত বাহির হও; শীল পালন, ইন্দ্রিয় রক্ষণ, ভোজনে মাত্রাজ্ঞান, স্মৃতি উৎপাদন এইসব ধর্মে নিযুক্ত হও। হস্তী যেমন নলাগারকে বিধ্বংস করে, তেমন মৃত্যুরাজ সৈন্যকে অর্থাৎ ক্লেশশত্রুকে বিধ্বংস কর।

২৫৭. যে এই ধর্ম-বিনয়ে অপ্রমত্তভাবে বাস করিবে, সে জন্মরূপ সংসারকে পরিত্যাগ করিয়া চিরদুঃখের অবসান করিবে।

১৪. গৌতম স্থবির
২৫৮. আদ্যন্ত-বিরহিত সংসারে পুনঃপুন ভ্রমণ করিয়া সঞ্জীবাদি অষ্ট মহানিরয়ে ও ষোড়শ উৎসদ নিরয়ে জন্মগ্রহণ করিয়াছি; পুনঃপুন ক্ষুৎপিপাসাদি প্রেতলোকে উৎপন্ন হইয়াছি; উষ্ট্র, গরু, গর্দভ, কাক, বলাকা, কুলাল প্রভৃতি তীর্যক যোনিতে অনেকবার ভীত-ত্রাসিত অন্তরে দুঃখ ভোগ করিয়াছি।

২৫৯-২৬০. কখনো কখনো স্বর্গেও উৎপন্ন হইয়াছি। রূপ, অরূপ, নৈবসংজ্ঞানাসংজ্ঞ ও অসংজ্ঞীভবে জন্মগ্রহণ করিয়াছি। কামভবাদিতে যোনি গ্রহণ বা জন্মপরিগ্রহ সম্বন্ধে সুবিদিত হইয়াছি; অসার ‘সঙ্খত’ বা সংস্কারমূলক ধর্মসমূহ অস্থির ও প্রভঙ্গুর। ঈশ্বরায়ত্ত বিহীন স্বীয় আয়ত্ত বিষয়ে পরিজ্ঞান দ্বারা জানিয়া স্মৃতিসহকারে শান্তি বা নির্বাণকে অধিগত করিয়াছি।

১৫. হারিত স্থবির
২৬১. শ্রামণ্য ভাবকে অতিশয় গৌরব করিয়া যদি সুখে বাস করিতে ইচ্ছা কর, সংঘগত চীবর, পানীয় ও ভোজনের নিন্দা করিও না।

২৬২. যদি শ্রামণ্য ভাবকে গৌরব করিয়া সুখে থাকিতে ইচ্ছা কর, সর্প যেমন মূষিক প্রভৃতির গর্তে বাস করিয়া যথায় তথায় চলিয়া যায়, তুমিও সেইরূপ শয্যাসন পরিভোগ কর।

২৬৩. যদি শ্রামণ্য ভাবকে গৌরব করিয়া সুখে থাকিতে ইচ্ছা কর, ভালো-মন্দ না বাছিয়া যাহা পাও, তাহাতে সন্তুষ্ট থাক। একমাত্র অপ্রমাদকে অনুসরণ কর।

১৬. বিমল স্থবির
২৬৪-২৬৬. পাপী মিত্রকে বর্জন করিয়া উত্তম ব্যক্তির সেবা করিবে। অচল বা নির্বাণসুখ প্রার্থনা করিয়া তাঁহারই উপদেশে থাকিয়া কাজ করিবে। (অবশিষ্ট গাথার ব্যাখ্যা ১৪৭, ১৪৮ নম্বরে দেখ)

ত্রিক নিপাতে নির্বাণগত বিমল স্থবিরসহ ষোলোজন স্থবির ৪৮টি গাথা কীর্তন করিয়াছেন।

ত্রিক নিপাত সমাপ্ত।


 

৪. চতুষ্ক নিপাত
১. নাগসমাল স্থবির
২৬৭. অলংকৃতা, লাবণ্যোজ্জ্বল বস্ত্র পরিহিতা, পুষ্পমালা-ধারিণী, চন্দন চর্চিতা এক যুবতী নর্তকী নগরের সুবৃহৎ রাস্তার মধ্যে পঞ্চাঙ্গিক তুর্য-বাদ্যে নৃত্য করিতেছিল।

২৬৮. আমি যখন পিণ্ডার্থ প্রবেশ করিয়া সেই স্থান দিয়া যাইতেছিলাম, তখন মৃত্যুরাজ-পাশতুল্য রূপজাল বিস্তৃতা, লাবণ্যগর্বিতা, সুন্দর বস্ত্র পরিহিতা তাহাকে দেখিলাম।

২৬৯. সেই কারণে এই অস্থি সংযোজিত, স্নায়ু সম্বন্ধীভূত, মাংসলিপ্ত শরীর দেখিয়া আমার দেহের প্রতি অসারভাব উৎপন্ন হইল। দোষ প্রত্যক্ষ হইল, নির্বিদা (নির্বাণ) জ্ঞান আমার হৃদয়ে স্থিত হইল।

২৭০. বিদর্শন ভাবনার পরে আমার চিত্ত বিমুক্ত হইল। নির্বাণপ্রদ ধর্মের প্রভাব দর্শন কর। আমি ত্রিবিদ্যা প্রাপ্ত হইয়াছি ও বুদ্ধের শাসনে কৃতকার্য হইয়াছি।

২. ভগু স্থবির
২৭১-২৭৪. আমি আলস্য দ্বারা অভিভূত হইয়া বিছানা হইতে বাহির হইলাম। চঙ্ক্রমণে আরোহণ করিয়া তথায়ই ভূমিতে পড়িয়া যাই। গাত্র মার্জন করিয়া পুনরায় চঙ্ক্রমণে আরোহণ করি। আমি পঞ্চ নীবরণ আলোড়ন করিয়া একাগ্রচিত্তে পুনরায় চঙ্ক্রমণ করি। (শেষের দুই গাথার ব্যাখ্যা ২৬৯, ২৭০ নম্বর গাথার ন্যায়)

৩. সভিয় স্থবির
২৭৫. কলহকারীরা জানে না যে, আমরা সতত মৃত্যুর নিকটে গমন করিতেছি। যাহারা সেই বিষয় জানে, সেই হইতে তাহাদের কলহ মীমাংসা হইয়া যায়।

২৭৬. যাহারা বিবাদ মীমাংসার উপায় না জানিয়া ‘অমরগণের ন্যায় যখন জরা-মরণ অতিক্রান্ত মনে করে’ তখন আর তাহাদের বিবাদ মীমাংসা হয় না। যাহারা বুদ্ধের ধর্ম সম্যকরূপে জানে, ক্লেশরোগে আতুর ব্যক্তিগণের মধ্যে তাহারা অনাতুর হইয়া বাস করে।

২৭৭-২৭৮. যাহা কিছু শিথিল কুশলকর্ম, যেই ব্রত বা নীতি বেশ্যাসেবা, মায়াযোগ অধর্মত জীবনযাপনে দুষিত, যে সংঘ সমাগমে সন্ত্রস্ত, তাহার সেই ব্রহ্মচর্য মহাফল প্রদান করে না ও সব্রহ্মচারীর প্রতি তাহার গৌরব উপলব্ধি হয় না। যেমন পৃথিবী হইতে আকাশ দূরে, তেমন সেও সদ্ধর্ম হইতে দূরে অবস্থান করে।

৪. নন্দক স্থবির
২৭৯. নানাবিধ অশুচিপূর্ণ, মারপক্ষভূত, ক্লেশবর্ষণে আর্দ্রযুক্ত তোমাকে ধিক্কার দিতেছি। তোমার নব দ্বারবিশিষ্ট কায়ে যেই নয়টি স্রোত নিত্য প্রবাহিত হইতেছে।

২৮০. তুমি সেই প্রাচীন হাসি-ক্রীড়ার কথা মনে করিও না। এখন আর সেই সময় নাই। তুমি তথাগতের শ্রাবকের প্রতি কুচিন্তা পোষণ করিও না। স্বর্গেও তাঁহার মন রমিত হয় না, মানুষের সঙ্গে আর কী করিবে!

২৮১. যেই মূর্খ-দুর্মেধগণ মোহ দ্বারা আবৃত হইয়া দুশ্চিন্তা পোষণ করে, তাদৃশ ব্যক্তিগণ সেই মারপাশে রমিত হয়।

২৮২. যাহাদের কামরাগ-দ্বেষ-অবিদ্যা সমুচ্ছিন্ন, তাদৃশ মহাপুরুষগণের ভবতৃষ্ণা-সূত্র ছিন্ন বিধায় বন্ধনশূন্য হইয়া রমিত হইয়া থাকে।

৫. জম্বুক স্থবির
২৮৩. আমি পঞ্চান্ন বৎসর পর্যন্ত শরীরে ধুলো-কাদা ধারণ করিয়াছি। পুণ্যার্থীদিগের শ্রদ্ধাদান মাসে একবার করিয়া ভোজনপূর্বক অঙ্গুলি দ্বারা কেশ-শ্মশ্রূ উৎপাটন করিয়াছি।

২৮৪. এক পদের ওপর নির্ভর করিয়া থাকিতাম। আসন পরিত্যাগ করিয়াছিলাম। শুষ্ক বিষ্ঠা খাইতাম। কোনো নিমন্ত্রণ গ্রহণ করিতাম না।

২৮৫. এতাদৃশ দুর্গতিগামী বহু পাপকর্ম করিয়া কাম-দৃষ্টি প্রভৃতি স্রোতে অপায়-সমুদ্রে পড়িবার সময়ে বুদ্ধের শরণে আগমন করি।

২৮৬. আমার শরণগমন দর্শন কর ও নির্বাণপ্রদ ধর্মের গুণ দর্শন কর। আমি ত্রিবিদ্যা প্রাপ্ত হইয়াছি এবং বুদ্ধের শাসনে মার্গফল প্রাপ্ত হইয়াছি।

৬. সেনক স্থবির
২৮৭. গয়াতীর্থ সমীপে গয়া-ফাল্গুনী নামক উৎসবে আমার নিশ্চয়ই শুভাগমন হইয়াছে। যেহেতু আমি উত্তম ধর্ম ব্যাখ্যাতা সম্যকসম্বুদ্ধকে দর্শন করিলাম।

২৮৮-২৮৯. শরীর প্রভায় ও জ্ঞানালোকে সমুজ্জ্বল, ভিক্ষুগণের আচার্য, শীলাদি শ্রেষ্ঠগুণ প্রাপ্ত, দেব-মনুষ্যের বিনায়ক, সদেবলোকের জিন, দ্বাত্রিংশ লক্ষণ ও অশীতি অনুব্যঞ্জন মণ্ডিত অতুল দর্শন, ক্ষীণাসবগণের নাগস্বরূপ, মারসৈন্য দমনকারী মহাবীর, মহাপ্রতাপশালী, অনাসব, সর্বাসব পরীক্ষীণ নির্ভীক শাস্তাকে দর্শন করিলাম।

২৯০. তিনি চিরকলুষিত সৎকায়দৃষ্টি-বন্ধনে আবদ্ধ আমাকে বিমোচন করিলেন। যেহেতু ভগবান অবিদ্যাদি গ্রন্থি হইতে একান্তই সেনক ভিক্ষুকে বিমুক্ত করিলেন।

৭. সম্ভূত স্থবির
২৯১. কোনো বিষয়ে সন্দেহ হইলে যে ব্যক্তি তাহা মীমাংসা না করিয়া উপেক্ষা করে ও কর্তব্য-কার্যে আলস্য করে, এই উপায়ে সম্পাদন দ্বারা অর্থাৎ বিপরীতভাবে কার্যানুষ্ঠান দ্বারা সেই মূর্খ ব্যক্তি দুঃখ পাইয়া থাকে।

২৯২. সে কৃষ্ণপক্ষের চন্দ্রের ন্যায় সদর্থ লাভে ত্রাস পাইয়া থাকে; তাহার ত্রিবিধ অখ্যাতি লাভ হইয়া থাকে, কল্যাণমিত্রের বিরুদ্ধ হয়।

২৯৩. যে ব্যক্তি অনুচিত কাজ সম্পাদন করে না, উচিত কাজই সম্পাদন করে, ঠিকভাবে কার্যানুষ্ঠান করে, সেই পণ্ডিত সুখ লাভ করিয়া থাকে।

২৯৪. শুক্লপক্ষের চন্দ্রের ন্যায় তাহার সদর্থ পরিপূর্ণ হয়। তাহার পরিবার-সম্পত্তি ও কীর্তিলাভ হয়, কল্যাণমিত্রের সহিত তাহার বিরোধ হয় না।

৮. রাহুল স্থবির
২৯৫. জাতি-সম্পদ ও মার্গফল-সম্পদ এই উভয় সম্পদে পরিপূর্ণ বিধায় আমাকে রাহুলভদ্র নামে লোকেরা জানে। যেহেতু আমি বুদ্ধের পুত্র ও ধর্মজ্ঞানে চক্ষুষ্মান।

২৯৬. আমার আসব ক্ষীণ হইয়াছে। আমার আর পুনর্জন্ম নাই। আমি অর্হৎ, দাক্ষিণেয়, ত্রিবিদ্যালাভী ও নির্বাণামৃতদর্শী।

২৯৭. কামসমূহে অন্ধ, তৃষ্ণারূপ জালে প্রচ্ছন্ন, তৃষ্ণারূপ প্রচ্ছাদনে আচ্ছাদিত, কুমীন-মুখে আবদ্ধ মৎস্যের ন্যায় প্রমত্তবন্ধু মার দ্বারা কামবন্ধনে আবদ্ধ সত্ত্বগণ এই বন্ধন হইতে বাহির হইতে পারে না।

২৯৮. আমি সেই কাম-বাসনাকে পরিত্যাগ করিয়া, মার-বন্ধনকে উচ্ছেদ করিয়া ও তৃষ্ণাকে সমূলে উৎপাটন করিয়া সমস্ত ক্লেশ-পরিদাহ শীতল করিয়াছি এবং অনুপাদিশেষ নির্বাণে নিবৃত হইয়াছি।

৯. চন্দন স্থবির
২৯৯-৩০২. স্বর্ণ-রৌপ্য অলংকারে বিভূষিতা ও দাসিগণ পরিবেষ্টিতা রমণী অঙ্কে পুত্র লইয়া আমার নিকট উপস্থিত হইল। মৃত্যুরাজপাশতুল্য রূপজাল বিস্তৃতা, অলংকার বিভূষিতা, সুবসনা স্বকীয় পুত্রের জননীকে আসিতে দেখিলাম। (অবশিষ্ট দুই গাথার ব্যাখ্যা ২৬৯, ২৭০ নম্বর গাথায় দেখ)

১০. ধার্মিক স্থবির
৩০৩. নিশ্চয়ই লৌকিক-লোকোত্তর সুচরিত ধর্ম ধর্মচারীকে অপায়-দুঃখ, সংসার-দুঃখ ও বিবর্ত-দুঃখ হইতে রক্ষা করে। কর্ম-কর্মফলকে বিশ্বাস করিয়া সঞ্চিত ধর্ম লৌকিক-লোকোত্তর সুখকে চিত্তপরম্পরা আনয়ন করে। ধর্মাচরণকারী ব্যক্তি সুসঞ্চিত ধর্ম লাভের দরুন দুর্গতিতে গমন করে না। ইহা ধর্মাচরণের আনিশংস বা ফল।

৩০৪. ধর্ম (সুচরিত) অধর্ম (দুশ্চরিত) দুইটি সমান ফলদায়ক নহে। অধর্ম নিরয়ে নিয়া যায়, ধর্ম সুগতি প্রাপ্ত করায়।

৩০৫. সেই কারণে সুগত-বুদ্ধ দ্বারা উপদিষ্ট হইয়া তাদৃশ মঙ্গলকামী ব্যক্তি সন্তুষ্ট চিত্তে ধর্মার্জনে ইচ্ছা উৎপন্ন করিবে। সুগতশ্রেষ্ঠের ধীর শ্রাবকগণ শ্রেষ্ঠ শরণগমনযুত ধর্মে স্থিত হইয়া সংসারাবর্ত দুঃখ হইতে মুক্তিলাভ করে।

৩০৬. আমার অবিদ্যা বিধূত বা বিনষ্ট, তৃষ্ণাজাল সমূহত ও সংসার-দুঃখ ক্ষয় প্রাপ্ত হইয়াছে। চন্দ্র যেমন মেঘ-শিশিরাদি দোষবিরহিত হইয়া জ্যোৎস্না রাত্রিতে পূর্ণতা প্রাপ্ত হয় বা পূর্ণিমায় পূর্ণতা লাভ করে, তেমন আমিও কামরাগাদি বিধ্বংস করিয়া অর্হত্ত্বফল লাভে পূর্ণতা প্রাপ্ত হইয়াছি।

১১. সপ্পক স্থবির
৩০৭. যেই সময়ে সুবিশুদ্ধ ধবলপক্ষ বলাকাগণ কৃষ্ণবর্ণ মেঘের গর্জনভয়ে ভীত হয়, তখন তাহারা আহার্য ভূমি হইতে উড়িয়া পলায়ন করে ও স্বকীয় নীড়ে লুকাইতে ইচ্ছা করে। সেই বৃষ্টির দিনে অজকরণী নাম্নী নদী নব বারিতে পূর্ণ হইয়া আমাকে বিবেকসুখে রমিত করে।

৩০৮. যখন সর্ব শ্বেতবর্ণ বলাকা কৃষ্ণবর্ণ মেঘের ভয়ে ভীত হইয়া পূর্বে বাসস্থান অভাবে এখন বৃষ্টি সমাগত দেখিয়া নীড় নির্মাণে ব্রতী হয়, তখন অজকরণী নদী আমাকে রমিত করে। আমার বাসগৃহের পশ্চাদ্‌ভাগে অজকরণী নদীর উভয় তীরে ফলভারাবনত জম্বুবৃক্ষসমূহ শোভা পাইতেছে।

৩০৯-৩১০. কে এমন সৌন্দর্যে রমিত হয় না! তথায় সর্পভয় ছিল না বলিয়া ভেকগুলি মধুরস্বরে শব্দ করিতে লাগিল। অদ্য পর্বত প্রবাহিতা নদীসমূহের পৃথক থাকিবার উপায় নাই অর্থাৎ সমস্ত নদীর দুই কুল উপচিয়া জল ছুটিতেছে। আজ অজকরণী নদীতে কুম্ভীরাদির উপদ্রব না থাকায় নিরুপদ্রব নদী পুলিন অতিশয় রমণীয়। তাই আমার মন বিবেকসুখে রমিত হইতেছে।

১২. মুদিত স্থবির
৩১১-৩১৪. আমি সুখে জীবন যাপনের জন্য প্রব্রজিত হই ও পরে উপসম্পদা লাভ করি। তৎপর রত্নত্রয়ের প্রতি শ্রদ্ধালাভ করি ও দৃঢ়বীর্য সহকারে সাধনায় রত হই। আমার এই পূতিগন্ধময় শরীর বীর্যবলে ভগ্ন হউক ও মাংসপেশী বিধ্বস্ত হইক। আমার উভয় জানুসন্ধি, জঙ্ঘা ও উরু ভাঙ্গিয়া ভূমিতে পতিত হউক। (অবশিষ্ট দুই গাথার ব্যাখ্যা ২২৩, ২২৪ নম্বর গাথায় দেখ)

এই নিপাতে বারোজন স্থবির কর্তৃক ৫২টি গাথা ভাষিত হইয়াছে।

চতুষ্ক নিপাত সমাপ্ত।


 

৫. পঞ্চক নিপাত
১. রাজদত্ত স্থবির
৩১৫. ভিক্ষু মশানে গমন করয়া পরিত্যক্ত একটি স্ত্রীর দেহ দেখিতে পাইলেন। উহা মশানে নিরপেক্ষভাবে পরিত্যক্ত, অথচ দেহজাত কৃমি তাহাকে খাইতেছে।

৩১৬. কেহ কেহ মৃতদেহ দর্শনে পাপযুক্ত বলিয়া ঘৃণা করে। অথচ বিপরীতভাবে মনোনিবেশ করিয়া উহাতে আমার কামরাগ উৎপন্ন হইয়াছিল। যেই দেহের নবদ্বারে অশুচি স্রাবিত হয়, আমি সেই দেহের পরিণাম না ভাবিয়া কামরাগে অন্ধতুল্য হইয়া বসিয়া পড়িলাম।

৩১৭. তথাপি এক সের চাউল পাক হইতে যতক্ষণ সময় লাগে, তাহা হইতেও অল্প সময়ের মধ্যে আমি সেই স্থান ত্যাগ করিয়া চলিয়া যাই।

৩১৮. তৎপর আমি স্মৃতিসহকারে মনোনিবেশ করিয়া এক উপযুক্ত স্থানে উপবেশন করি। তখন আমার ধ্যানের প্রতি চিত্তের একাগ্রতা উৎপন্ন হয়। কামভোগের দোষ প্রাদুর্ভূত হইল। নির্বাণজ্ঞানে চিত্ত সুস্থিত হইল।

৩১৯. সেই হইতে আমার চিত্ত আসবমুক্ত হইল। সুগত শাসনে নির্বাণপ্রদ ধর্মের মহৎগুণ দর্শন কর। আমি ত্রিবিধ বিদ্যা প্রাপ্ত হইলাম, বুদ্ধের শাসনে আমার মার্গফল লাভ হইল।

২. সুভূত স্থবির
৩২০. কোনো পুরুষ শরীর নির্যাতনমূলক বিষয়ে নিজকে নিযুক্ত করিয়া ইহ-পরকালের হিতসাধন করিতে চায়, কিন্তু তদনুরূপ আচরণ করিলেও অভিলষিত হিতসুখ লাভ করিতে পারে না।

৩২১. আমি তীর্থিক প্রব্রজ্যাকালে যে আত্মগ্লানি উপভোগ করিয়াছি, তাহা আমার দুর্ভাগ্য বা অপুণ্য লক্ষণ। যে কামরাগাদি নির্মূলভাবে উৎপাটন না করিয়া যদি একমাত্র অপ্রমাদকে ত্যাগ করে, তাহা হইলে সে ব্যক্তি পাপী বলিয়া পরিগণিত হইবে। বিমুক্তি পরিপাচক বীর্য-স্মৃতি-সমাধি-প্রজ্ঞা এই সমস্ত যদি পরিত্যাগ করা যায়, তা হইলে উচ্চ-নিচ অদর্শনকারী অন্ধের ন্যায় হইতে হইবে।

৩২২. যাহা কার্যত করিবে তাহা বলিবে, যাহা করিবে না তাহা বলিবে না। কার্যে না দেখাইয়া কেবল কথায় দেখাইলে পণ্ডিতগণ তাহাকে জানিতে পারেন।

৩২৩. সুশোভিত, বর্ণসম্পন্ন পুষ্প সুগন্ধহীন হইলে যেমন কেহ উহা ধারণ করে না, সেইরূপ সুভাষিত ত্রিপিটক বচন, কার্যত আচরণ না করিলে বলাও নিষ্ফল হইয়া থাকে।

৩২৪. সুশোভিত, বর্ণসম্পন্ন পুষ্প সুগন্ধযুক্ত হইলে যেমন সকলে উহা ধারণ করে, সেইরূপ সুভাষিত ত্রিপিটক বচন কার্যত আচরণ করিলে বলাও সফল হইয়া থাকে।

৩. গিরিমানন্দ স্থবির
৩২৫-৩২৯. মেঘ যেমন সুগর্জন করিয়া বর্ষণ করিতেছে, তেমন আমার কুটির আচ্ছাদিত ও বায়ুহীন হওয়ায় আমি সুখেই চিত্ত উপশম করিয়া সেই কুটিরে বাস করিতেছি। হে মেঘ, যদি ইচ্ছা কর, বর্ষণ কর। আমি শান্তচিত্তে... বীতরাগ... বীতদোষ... বীতমোহ চিত্তে... বাস করিতেছি। হে মেঘ, যদি ইচ্ছা কর, বর্ষণ কর।

৪. সুমন স্থবির
৩৩০. শমথ-বিদর্শন ধর্মের মধ্যে আমার যাহা আকাঙ্ক্ষা ছিল, উপাধ্যায় সেই অমৃত বা নির্বাণ বিষয়ক উপদেশ দিয়া আমাকে অনুগৃহীত করিয়াছেন। আমা দ্বারা সেই কর্তব্য সম্পাদিত হইয়াছে।

৩৩১. আমি স্বয়ং নির্বিঘ্নে তাহা প্রাপ্ত হইয়াছি ও প্রত্যক্ষ করিয়াছি। বিশুদ্ধ জ্ঞান লাভ করিয়াছি ও আকাঙ্ক্ষাশূন্য হইয়া আপনার নিকট প্রকাশ করিতেছি।

৩৩২. আমি পূর্বজন্মবৃত্তান্ত জানিতেছি, আমার দিব্যচক্ষু উৎপন্ন হইয়াছে ও অর্হত্ত্বফল লাভ হইয়াছে। আমি বুদ্ধের শাসনে কৃতকার্য হইয়াছি।

৩৩৩. আপনার শাসনে অপ্রমত্তভাবে আমার শিক্ষা পূর্ণ হইয়াছে ও সুন্দররূপে ধর্ম শ্রুত হইয়াছে। আমার সমস্ত আসক্তি ক্ষয় হইয়াছে, আর পুনর্জন্ম হইবে না।

৩৩৪. আমাকে সুবিশুদ্ধ শীলাদি ব্রত দ্বারা অনুশাসন ও অনুকম্পা-অনুগ্রহ করিয়াছেন। শিষ্যের প্রতি আপনার উপদেশ অব্যর্থ। আমি শীলাদিতে সুশিক্ষিত হইয়াছি।

৫. বড্ঢ স্থবির
৩৩৫. ভালোই আমার মাতা প্রজ্ঞারূপ শিরে প্রতোদ বা যষ্টিশূল দ্বারা বিদ্ধ করিলেন। আমি মাতা দ্বারা অনুশাসিত হইয়াছি। মাতার বচন শুনিয়া আমি দৃঢ়বীর্য-সহকারে ও নির্বাণপ্রবণ চিত্তে বাস করিয়া পরম অর্হত্ত্বফল প্রাপ্ত হইয়াছি।

৩৩৬. আমি অর্হৎ ও দাক্ষিণেয় হইয়াছি, ত্রিবিদ্যা লাভ করিয়াছি ও নিবার্ণামৃত প্রত্যক্ষ করিয়াছি। নমুচী বা মারসৈন্যকে বিনাশ করিয়া অনাসব হইয়া বাস করিতেছি।

৩৩৭. আমার দেহের ভিতর-বাহিরে যেই আসবসমূহ বিদ্যমান ছিল, সেই সমস্ত আসব উচ্ছিন্ন হইয়াছে, পুনরায় উৎপন্ন হইবে না।

৩৩৮. আমার বিশারদা ভগিনি (মাতা) এ সম্বন্ধে আমাকে বলিলেন যে, এখন আমার ও আপনার নিকট অবিদ্যারূপ বন বিদ্যমান নাই।

৩৩৯. যাবতীয় দুঃখের অবসান করা হইয়াছে। এই আমাদের অন্তিম জন্ম-মৃত্যু ও সংসার। আর পুনর্জন্ম হইবে না।

৬. নদীকাশ্যপ স্থবির
৩৪০. বুদ্ধ নিশ্চয়ই আমার হিতার্থ নৈরঞ্জনা নদীতীরে আসিয়াছেন। আমি বুদ্ধের চারি সত্যধর্ম শ্রবণ করিয়া মিথ্যাদৃষ্টি পরিবর্জন করিয়াছি।

৩৪১. আমি সোমযাগ, বাজপেয়াদি যজ্ঞানুষ্ঠান করিয়াছিলাম ও অগ্নিহোম পরিচর্যা করিয়াছিলাম। এই যজ্ঞ-হোমেই শুদ্ধি ভাবিয়া পৃথগ্‌জনাবস্থায় অবিদ্যান্ধ হইয়া পড়ি।

৩৪২. মিথ্যাদৃষ্টি গহনে ধাবিত হইয়া মিথ্যাভাবে মোহিত হইয়া অশুদ্ধিকে শুদ্ধিজ্ঞানে গ্রহণ করি। অবিদ্যান্ধ হইয়া ধর্মকে অধর্ম, যুক্তিকে অযুক্তি মনে করি।

৩৪৩. এখন আমার মিথ্যাদৃষ্টি বিধ্বংস হইয়াছে। সমস্ত কামভবাদি বিদলিত হইয়াছে। দাক্ষিণেয় অগ্নিসদৃশ বুদ্ধের সেবা করিতেছি। সেই ভগবানকে মনস্কার করিতেছি।

৩৪৪. আমার সমস্ত মোহ বিধ্বংস হইয়াছে। ভবতৃষ্ণা প্রদতিলত হইয়াছে। জন্মরূপ সংসার ক্ষয়প্রাপ্ত হইয়াছে। এখন আর পুনর্জন্ম হইবে না।

৭. গয়াকাশ্যপ স্থবির
৩৪৫. আমি গয়াতে উত্তরফাল্গুনী নক্ষত্রে পূর্বাহ্নে (সূর্যোদয়কালে) মধ্যাহ্নে ও সায়াহ্নে দিনে তিনবার পাপস্রোত প্রবাহিত করিবার জন্য জলস্রোতে নামিতাম।

৩৪৬. আমি পূর্বপূর্ব জন্মে যে পাপ করিয়াছি, সেই পাপ এই গয়াতীর্থে প্রবাহিত করিব, এইরূপ বিপরীত দৃষ্টি আমার বুদ্ধের ধর্ম শুনিবার পূর্বে ছিল।

৩৪৭. বুদ্ধের ধর্মার্থপদ সংযুক্ত সুভাষিত বাক্য শ্রবণ করিয়া জ্ঞানচক্ষু দ্বারা পরমার্থ সত্যকে দর্শন করিয়াছি।

৩৪৮-৩৪৯. আমি আর্যমার্গরূপ জলে সমস্ত পাপ প্রক্ষালন করিয়াছি ও কামরাগরূপ ময়লাদি ত্যাগ করিয়া নির্মল ও পরিশুদ্ধ হইয়াছি। আমি কায়-বাক্য-মনাচরণে শুদ্ধি লাভ করিয়া শুদ্ধ বুদ্ধের ঔরসজাত পুত্ররূপে লোকোত্তর ধর্মের দায়াদ বা উত্তরাধিকারী হইয়াছি ও অষ্টমার্গরূপ স্রোতে পতিত হইয়া সমস্ত পাপকে প্রক্ষালন করিয়াছি। আমি ত্রিবিধ বিদ্যা লাভ করিয়াছি ও বুদ্ধের শাসনে কৃতকার্য হইয়াছি।

৮. বক্কলি স্থবির
৩৫০. হে ভিক্ষু, তুমি বাতরোগাক্রান্ত হইয়া রোগের উপযুক্ত ভৈষজ্যাদির অভাবে এই মহাঅরণ্যের কঠিন ভূমিতে কী প্রকারে বাস করিবে?

৩৫১. আমি বিপুল প্রীতিসুখে শরীরকে ব্যাপ্ত করিয়া দুঃখে জীবনযাপন সহ্য করিয়া কাননে বাস করিব।

৩৫২. আমি স্মৃতি প্রতিষ্ঠা, পঞ্চেন্দ্রিয়, পঞ্চবল প্রভৃতি বোধ্যঙ্গ ভাবনা করিয়া কাননে বাস করিব।

৩৫৩. আমি আরব্ধবীর্যপরায়ণ, আমার চিত্ত নির্বাণপ্রবণ ও নিত্য দৃঢ়পরাক্রমশালী এবং বিবাদ অভাবে মৈত্রী ভাবাপন্ন, তাই শীলবান ব্রহ্মচারীদিগের গুণ দেখিয়া কাননে বাস করিব।

৩৫৪. শ্রেষ্ঠ, দান্ত, সমাহিত সম্যকসম্বুদ্ধকে অনুস্মরণ করিয়া রাত্রি-দিন অনালস্যভাবে কাননে বাস করিব।

৯. বিজিতসেন স্থবির
৩৫৫. হে চিত্ত, প্রাচীরবেষ্টিত নগরের ক্ষুদ্রদ্বার দিয়া হস্তীর গমন নিবারণের ন্যায় তোমাকে নিবারণ করিব। শরীরজ কামজালভূত লোভাদি পাপধর্মে তোমাকে নিযুক্ত করিব না।

৩৫৬. তুমি স্মৃতি-প্রজ্ঞারূপ তাড়নাঙ্কুশ দ্বারা নিবারিত হইয়াছ, হস্তীর ন্যায় বিবৃত দরজা না পাইয়া যথেচ্ছা গমন করিতে পারিবে না। হে চিত্তকলি, তুমি পুনঃপুন দুঃসাহসের সহিত পাপরত হইয়া অবস্থান করিতে পারিবে না।

৩৫৭. মাহুত যেমন নববৃত অদান্ত কুঞ্জরকে কৌশলে উহার অনিচ্ছাসত্ত্বেও নিবৃত্ত করে, তেমন আমিও তোমাকে দুশ্চরিত হইতে নিবৃত্ত করিব।

৩৫৮. যেমন বরাশ্ব দমনে সুদক্ষ সারথি অশ্বকে দমন করে, তেমন শ্রদ্ধাদি পঞ্চবলে প্রতিষ্ঠিত হইয়া তোমাকে দমন করিব।

৩৫৯. হে চিত্তকলি, স্মৃতিরূপ রজ্জু দ্বারা কর্মস্থানরূপ স্তম্ভে তোমাকে বন্ধ করিব ও অতি প্রযত্ন-সহকারে তোমাকে দমন করিব। হে চিত্ত, যেমন সুদক্ষ সারথি দ্বারা যুগে যোজিত অশ্ব নিগ্রহ প্রাপ্ত হইলে দূরে যাইতে পারে না, তেমন তুমিও বীর্যধূরে নিগ্রহ প্রাপ্ত হইয়া কর্মস্থান হইতে দূরে যাইতে পারিবে না।

১০. যশদত্ত স্থবির
৩৬০. কোনো হীনবুদ্ধি ব্যক্তি দোষারোপণ চিত্তে বুদ্ধের ধর্ম যদি শ্রবণ করে, পৃথিবী হইতে আকাশ যেমন দূরে অবস্থিত, তেমন সেও মার্গফল সদ্ধর্ম হইতে দূরে অবস্থান করে।

৩৬১. কৃষ্ণপক্ষের চন্দ্রের ন্যায় তাহার শ্রদ্ধাদি সদ্ধর্ম হইতে ক্ষয় পাইয়া থাকে।

৩৬২. জলশূন্য স্থানে মৎস্য যেমন শুষ্ক হইয়া যায়, সেও কুশল ধর্মের অভাবে পরিশুষ্ক হইয়া যায়।

৩৬৩. ক্ষেত্রে উপ্ত পূতিবীজ যেমন গজায় না, তেমন সে সদ্ধর্মে শ্রীবৃদ্ধি লাভ করিতে পারে না।

৩৬৪. যিনি তুষ্টচিত্তে বুদ্ধের ধর্মশ্রবণ করেন, তিনি সমস্ত আসব ত্যাগ করিয়া অর্হত্ত্বফলকে সাক্ষাৎ করিয়া পরম শান্তি প্রাপ্ত হন ও অনাসব হইয়া পরিনির্বাণ লাভ করেন।

১১. সোণ কুটিকণ্ণ স্থবির
৩৬৫. আমার উপসম্পদা লাভ হইয়াছে। আমি বিমুক্ত ও অনাসব হইয়াছি। আমার সেই ভগবান দৃষ্ট হইয়াছে। আমি বুদ্ধের সঙ্গে এক বিহারে বাস করিয়াছিলাম।

৩৬৬. ভগবান রাত্রির প্রথম-মধ্যম যাম মুক্ত আকাশতলে অতিক্রম করিলেন। আর্যাচরণে সুদক্ষ শাস্তা তখন বিহারে প্রবেশ করিলেন।

৩৬৭. শৈলগুহায় ভয়-ভৈরবহীন সিংহ যেমন শয়ন করে, তেমন ভগবান গৌতম চারি গুণ সঙ্ঘাটি পাতিয়া সিংহশয্যায় শয়ন করিলেন।

৩৬৮. তৎপর বিছানা হইতে উঠিয়া সোণকে গাথা ভাষণ করিতে আদেশ করিলেন। মিষ্ট-মধুরভাষী সম্যকসম্বুদ্ধের শ্রাবক সোণ বুদ্ধশ্রেষ্ঠের সম্মুখে সদ্ধর্ম গাথা ভাষণ করিলেন।

৩৬৯. তিনি পঞ্চস্কন্ধকে ত্রিবিধ পরিজ্ঞান দ্বারা জানিয়া আর্যাষ্টাঙ্গিক মার্গ ভাবনাবলে পরম শান্তি প্রাপ্ত হইলেন ও অনাসব হইয়া পরিনির্বাণ লাভ করিলেন।

১২. কোশিয় স্থবির
৩৭০. যেই ধীর ব্যক্তি গুরুদিগের অনুশাসন রক্ষা করিয়া যথাধর্ম আচরণ করে ও তৎপ্রতি প্রেম বা গৌরব উৎপাদন করে, সেই ধীরজন ভক্ত ও পণ্ডিত নামে কথিত হয়। সে লৌকিয়-লোকোত্তর ধর্ম জ্ঞাত হইয়া ত্রিবিদ্যা, ষড়ভিজ্ঞা ও প্রতিসম্ভিদা বিশেষভাবে লাভ করিয়া থাকে।

৩৭১. ক্ষুধা-পিপাসাদি প্রকাশ্য উপদ্রব ও কামরাগাদি প্রচ্ছন্ন উপদ্রব প্রবলভাবে উৎপন্ন হইলেও যাহাকে কিছুতেই চালিত করিতে পারে না, তাহাকে চিত্তের একাগ্রতাবলে শক্তিসম্পন্ন পণ্ডিত নামে কথিত হয় ও ত্রিবিদ্যাদি বিশেষভাবে লাভ করিয়া থাকে।

৩৭২. সমুদ্রের ন্যায় স্থির প্রকৃতি যাহার, অকম্পিত, গম্ভীরপ্রজ্ঞ, নিপুণার্থদর্শী, দেবমায়াদি কিছুই তাহাকে বিচলিত করিতে পারে না, সে ব্যক্তিই পণ্ডিত নামে কথিত হয় ও ত্রিবিদ্যাদি বিশেষভাবে লাভ করিয়া থাকে।

৩৭৩. সে বহুশ্রুত, ধর্মধর। সে নবলোকোত্তর ধর্মের প্রত্যেকটি গীতি পালন করিয়া থাকে। সে গুরুর অনুরূপ আচরণ করিয়া থাকে, অর্থাৎ গুরুসদৃশ হয়। সে পণ্ডিত, ত্রিবিদ্যাদি বিশেষভাবে লাভ করিয়া থাকে।

৩৭৪. সম্যকসম্বুদ্ধ ভাষিত ত্রিপিটকের অর্থ যে জানে, ভাষিত অর্থ জ্ঞাত হইয়া তদনুরূপ আচরণ করে, সে অর্থ-কারণ-শীলাদিকে আশ্রয় করিয়া পণ্ডিত নামে কথিত হয় ও ত্রিবিদ্যাদি বিশেষভাবে লাভ করিয়া থাকে।

পঞ্চক নিপাত সমাপ্ত।


 

৬. ছক্ক নিপাত
১. উরুবেলা কাশ্যপ স্থবির
৩৭৫. আমি মহর্ষি গৌতমের প্রাতিহার্য দর্শন করিলেও ঈর্ষাভিমান দ্বারা অভিস্ফীত হইয়া কখনো প্রণাম করি নাই।

৩৭৬. নর সারথী আমার মিথ্যাসংকল্প জানিয়া আমাকে ‘অর্হৎ হও নাই’ বলিয়া নিগ্রহ করিলেন। সেই হইতে আমার সংবেগ ও অদ্ভুত লোমহর্ষণ উৎপন্ন হইল অর্থাৎ পরম জ্ঞান উৎপন্ন হইল।

৩৭৭. পূর্বে জটিল সময়ে আমার যে লাভ-সৎকাররূপ সামান্য ঋদ্ধি ছিল, ভগবানের উপদেশে সংবেগ উৎপন্নকাল হইতে তাহা ত্যাগ করিয়া জিনশাসনে প্রব্রজ্যা গ্রহণ করি।

৩৭৮. পূর্বে স্বর্গসুখ ভোগ করিব ভাবিয়া যজ্ঞে সন্তুষ্ট থাকিতাম; প্রব্রজ্যার পরে কামরাগ-দ্বেষ-মোহ সম্যকরূপে ধ্বংস করিয়া ষড়ভিজ্ঞ হইয়াছি।

৩৭৯. আমি এখন পূর্বজন্মবৃত্তান্ত অবগত হইয়াছি, আমার দিব্যচক্ষু উৎপন্ন হইয়াছে, আমি ঋদ্ধি লাভ করিয়াছি, আমার পরচিত্ত-জ্ঞান লাভ হইয়াছে ও দিব্যশ্রোত্র উৎপন্ন হইয়াছে।

৩৮০. আমি যেই কারণে আগার হইতে অনাগারিক কুলে প্রব্রজিত হইয়াছি, এখন আমার সেই কারণ বা পরমার্থ লাভ হইয়াছে ও যাবতীয় সংযোজন বা বন্ধন ক্ষয়প্রাপ্ত হইয়াছে।

২. তেকিচ্ছকানি স্থবির
৩৮১. মার বলিল, ব্রীহি ধান্য গোলায় বা ভাণ্ডারে আনিয়া রাখা হইয়াছে, শালি খলমণ্ডলে আনা হইয়াছে। এইরূপ সুলভ্য সময়ে পিণ্ড লাভ করিতেছি না, আমি কি উপায়ে জীবনযাপন করিব? এই বলিয়া স্থবিরকে উপহাস করিতে লাগিল।

৩৮২-৩৮৫. স্থবির মারকে প্রত্যুত্তরে বলিলেন, প্রমাণাতীত গুণসম্পন্ন বুদ্ধকে প্রসন্নচিত্তে অনুস্মরণ কর। প্রীতি দ্বারা শরীরকে পূর্ণ বা ব্যাপ্ত কর। সতত সন্তুষ্ট চিত্তে থাক। তদ্রুপ ধর্ম ও সংঘকে অনুস্মরণ কর... তাহা শুনিয়া মার বলিল, ভিক্ষু, তুমি আকাশতলে বাস করিতেছ, এখন এই হৈমন্তিক রাত্রি শীতে পরিপূর্ণ, তাই শীতে অভিভূত হইয়া কষ্টভোগ করিও না। তুমি কবাটবদ্ধ বিহারে প্রবেশ কর।

৩৮৬. স্থবির বলিলেন, আমি সময়ে সময়ে চারি ব্রহ্মবিহার ভাবনা করিয়া থাকি। সেই কারণে সর্বদা সুখে বাস করিতেছি। আমি শীতের দরুন কোনো কষ্ট অনুভব করিতেছি না। চিত্তের কম্পনভূত হিংসাদির অভাবে ধ্যানসুখে বাস করিতেছি।

৩. মহানাগ স্থবির
৩৮৭. সমান ব্রহ্মচারীর বা সহধর্মীর প্রতি যাহার গৌরব উপলব্ধি হয় না, জলবিহীন স্থানে মৎস্য যেমন পরিক্ষয় হইয়া যায়, তেমন সেও সদ্ধর্ম হইতে পরিক্ষয় হইয়া যায়।

৩৮৮. সমান ব্রহ্মচারীর প্রতি যাহার গৌরব উপলব্ধি হয় না, ক্ষেত্রে পূতিবীজ বপন করিলে যেমন গজায় না, তেমন সেও সদ্ধর্মরূপ ক্ষেত্রে শ্রীবৃদ্ধি লাভ করে না।

৩৮৯. সমান ব্রহ্মচারীর প্রতি যাহার গৌরব উপলব্ধি হয় না, সে ধর্মরাজ বুদ্ধের শাসনে নির্বাণ হইতে দূরে বাস করে।

৩৯০. সমান ব্রহ্মচারীর প্রতি যাঁহার গৌরব উপলব্ধি হয়, গভীর জলে মৎস্য যেমন বিনষ্ট হয় না, তেমন তিনিও সদ্ধর্ম হইতে বিনষ্ট হন না।

৩৯১. সমান ব্রহ্মচারীর প্রতি যাঁহার গৌরব উপলব্ধি হয়, ক্ষেত্রে উত্তম বীজ বপন করিলে যেমন শ্রীবৃদ্ধি লাভ করে, তেমন তিনিও সদ্ধর্মে শ্রীবৃদ্ধি লাভ করিয়া থাকেন।

৩৯২. সমান ব্রহ্মচারীর প্রতি যাঁহার গৌরব উপলব্ধি হয়, ধর্মরাজ বুদ্ধের শাসনে নির্বাণ তাঁহার নিকটেই হয় অর্থাৎ তিনি নির্বাণ সমীপে অবস্থান করেন।

৪. কুল্ল স্থবির
৩৯৩. কুল্ল মশানে যাইয়া পরিত্যক্ত একটি স্ত্রীর দেহ দেখিতে পাইল। উহা শ্মশানে নিরপেক্ষভাবে পরিত্যক্ত, দেহে কৃমি উঠিয়া খাইতেছে।

৩৯৪. ‘হে কুল্ল, নিত্য পীড়িত অশুচি-দুর্গন্ধপূর্ণ নাভি হইতে উপরে ও নীচে ব্রণ দিয়া ক্ষরিত, মূর্খগণের প্রশংসিত দেহ দর্শন কর।’

৩৯৫. আমি জ্ঞানদর্শন লাভার্থ ধর্মরূপ দর্পণ লইয়া ভিতর-বাহির তুচ্ছ কায়াকে জ্ঞানচক্ষু দ্বারা দর্শন করিলাম।

৩৯৬. যেমন আমার শরীরজাত অশুচি দ্রব্যগুলি আয়ু-উষ্ণ-বিজ্ঞানবলে মায়াতুল্য ক্রিয়া প্রদর্শন করে, তেমন মৃত শরীরও প্রদর্শন করে অর্থাৎ যেমন জীবিত শরীর, তেমন মৃত শরীর; যেমন মৃত শরীর তেমন জীবিত শরীরও অশুচি। যেমন নাভি হইতে নীচে, তেমন নাভি হইতে উপরে, যেমন উপরে, তেমন নীচে এই শরীর অশুচি।

৩৯৭. যেমন দিবসে, তেমন রাত্রিতে, যেমন রাত্রিতে তেমন দিবসে এই অশুচি। যেমন পূর্বে যৌবনকালে, তেমন পরে বৃদ্ধকালে, যেমন বৃদ্ধকালে তেমন তরুণকালে এই শরীর অশুচি।

৩৯৮. পঞ্চাঙ্গিক (আতত, বিতত, আততবিতত, ঘন ও সুসীর) তূর্য দ্বারা পরিচর্যামান কামসুখ, ধনাঢ্যজনের পক্ষেও তাদৃশ সুখকর নহে। যেমন সম্যকরূপে বিদর্শন ধর্মে একাগ্রচিত্ত যোগীর ধর্মরতি উৎপন্ন হয়, তেমন কামরতি ষোলো কলার এক কলাও নহে।

৫. মালুঙ্ক্যপুত্ত স্থবির
৩৯৯. প্রমত্তচারী ব্যক্তির মালুবলতার ন্যায় তৃষ্ণা বর্ধিত হয়। ‘বানর যেমন ফল প্রত্যাশায় বৃক্ষ হইতে বৃক্ষান্তরে গমন করে,’ তেমন তৃষ্ণার্থ ব্যক্তিও ভব হইতে ভবান্তরে ধাবিত হইয়া থাকে।

৪০০. এ জগতে বিষতুল্য বিষাক্ত এই হীন তৃষ্ণা যেই ব্যক্তিকে অভিভূত করে, বৃষ্টিজলে যেমন বীরণ তৃণ বর্ধিত হয়, তেমন তাহার শোক প্রকৃষ্টরূপে বর্ধিত হইয়া থাকে।

৪০১. এ জগতে যেই ব্যক্তি দুস্ত্যজ্য হীন তৃষ্ণাকে একান্তই অভিভূত করে, সেই ব্যক্তির ‘পদ্মপত্র হইতে জলবিন্দু পতনবৎ’ শোকসমূহ পড়িয়া যায়।

৪০২. সেই কারণে আমি তোমাদিগকে বলিতেছি, যাহারা এখানে সমাগত হইয়াছ, তাহারা শান্ত হও বা তৃষ্ণার দরুন বিনাশপ্রাপ্ত হইও না। যেমন উশীর (বীণামূল) প্রার্থী কুদাল দ্বারা বীরণ তৃণকে খনন করে, তেমন অর্হত্ত্বমার্গরূপ জ্ঞানকুদাল দ্বারা অবিদ্যাদি ক্লেশগহনকে খনন বা ছেদন কর। নদীতীরে জাত নলবনকে নদীস্রোত যেমন ভাঙ্গিয়া ফেলে, তেমন মার তোমাদিগকে পুনঃপুন ভগ্ন না করুক।

৪০৩. সেই কারণে বুদ্ধবচন যথানিয়মে সম্পাদন কর। যে বুদ্ধবচন রক্ষা করে না, সে সমস্ত সুক্ষণ অতিক্রম করে। কিন্তু তোমরা অতিক্রম করিও না। যাহারা সুক্ষণকে অতিক্রম করে, তাহারা নিরয়ে পতিত হইয়া নিশ্চয়ই শোক করিয়া থাকে।

৪০৪. প্রমাদ রজসদৃশ কেহ কেহ প্রমাদের বশবর্তী হইয়া এই রজ উৎপাদন করিয়া থাকে, অপ্রমাদ ও মার্গফল বিদ্যা দ্বারা নিজের হৃদয়াশ্রিত কামরাগাদি শল্যসমূহকে উৎপাটন করিবে।

৬. অপর সপ্পদাস স্থবির
৪০৫. পঁচিশ বৎসর হইল আমি প্রব্রজিত হইয়াছি, এ যাবৎ আঙ্গুলের তুরী প্রহারকালও চিত্তে শান্তি পাই নাই।

৪০৬. কারণ কামজালায় বিদগ্ধ হইয়া চিত্তের একাগ্রতা লাভ করিতে পারি নাই। ‘এতকাল কামপঙ্কে নিমগ্ন থাকা কতই অন্যায় ভাবিয়া, উভয় হস্তে বুক চাপড়াইয়া কাঁদিতে কাঁদিতে বিহার হইতে বাহির হইলাম।

৪০৭. হয় প্রপাতে পড়িব, নচেৎ গলায় দড়ি দিয়া মরিব, আমার বাঁচিয়া থাকা ফল কি? কী প্রকারে চীবর ত্যাগ করিয়া মৃত্যু সমতুল্য দুঃখ আমার ন্যায় ব্যক্তি ভোগ করিবে!

৪০৮-৪০৯. তখনই খুর লইয়া প্রকোষ্ঠে প্রবেশপূর্বক বিছানায় বসিয়া পড়ি এবং কণ্ঠনালির স্নায়ু ছেদনকল্পে গ্রীবায় যখন খুর বসাইয়া দিলাম, তখন ভাবিলাম, আমার শীল পরিশুদ্ধ আছে কি? শীলের বিশুদ্ধতা-হেতু প্রীতিবশে আমার চিত্তের একাগ্রতা উৎপন্ন হইল, বিবিধ দোষ প্রাদুর্ভূত হইল ও নির্বাণজ্ঞান বিকশিত হইল।

৪১০. তৎপর আমার চিত্ত বিমুক্ত হইল। নির্বাণপ্রদ ধর্মের প্রভাব দর্শন কর, আমি ত্রিবিধ বিদ্যা প্রাপ্ত হইলাম ও বুদ্ধের শাসনে কৃতকার্য হইলাম।

৭. কাতিয়ান স্থবির
৪১১. হে কাতিয়ান, উত্থিত হও; পদ্মাসনে বস, নিদ্রাবহুল হইও না; জাগ্রত হও। ‘শিকারীর মৃগ-পক্ষী পরাজয়ের ন্যায়’ প্রমত্তবন্ধু মৃত্যুরাজ তোমার ন্যায় অলসকে পরাজয় না করুক।

৪১২. যেমন মহাসমুদ্রের উর্মিবেগ পুরুষকে অভিভূত করে, তেমন জন্ম-জরা-আলস্য তোমাকে অভিভূত করিবে। কাতিয়ান, তুমি নিজকে অর্হত্ত্বফলে প্রতিষ্ঠিত কর, সেই অর্হত্ত্বফল ব্যতীত ত্রাণ লাভের আর অন্য উপায় নাই।

৪১৩. শাস্তা পঞ্চবিধ সঙ্গ ও জন্ম-জরা-ভয় অতীত করিয়াছেন অর্থাৎ আর্যমার্গবলে পরাজিত করিয়াছেন। ‘ভগবানের নিকট শ্রাবকদের তাহাই গ্রহণীয়, উহা প্রত্যাখ্যান করিও না।’ পূর্বযামে ও পশ্চিম যামে যোগসাধনে দৃঢ়তা উৎপাদন কর।

৪১৪. কাতিয়ান, তুমি সঙ্ঘাটি পরিধান করিয়াছ, খুরের দ্বারা মস্তক মুণ্ডন করিয়াছ ও ভিক্ষান্নে জীবনযাপন করিতেছ, সুতরাং পূর্বের গৃহীকালের কামবন্ধন খুলিয়া দাও। ক্রীড়া-রতি-নিদ্রায় অনুরক্ত হইও না।

৪১৫. কাতিয়ান, ধ্যান কর, তৃষ্ণাকে পরাজয় কর, নির্বাণের পথস্বরূপ বোধিপক্ষীয় ধর্মে সুদক্ষ হও। জল দ্বারা অগ্নি নির্বাপনের ন্যায় অনুত্তর বিশুদ্ধিদায়ক অর্হত্ত্বফলে প্রতিষ্ঠিত হইয়া পরিনির্বাণ প্রাপ্ত হও।

৪১৬. যেমন বর্তিকার দোষে প্রদীপের জ্যোতি নিষ্প্রভ হয়, সামান্য লতাও বায়ুবেগে বিধ্বংস হয়, তেমন তুমি ইন্দ্রগোত্র সদৃশ মারের বশীভূত না হইয়া তাহাকে ধ্বংস কর। তুমি এই প্রকারে সেই মারকে বিধ্বস্ত কর, সমস্ত বেদনাসমূহে বীতরাগ হইয়া এই জন্মে তৃষ্ণাজালা উপশমপূর্বক নির্বাণের জন্য অপেক্ষা কর।

৮. মিগজাল স্থবির
৪১৭-৪২১. পঞ্চচক্ষুসম্পন্ন, আদিত্যবন্ধু বুদ্ধকর্তৃক কামরাগাদি সমস্ত অতীত সংযোজন, কর্ম-ক্লেশ-বিপাকবর্ত বিনাশশীল, সংসারচক্র হইতে উদ্ধারকারী, সংসারস্রোত হইতে উত্তীর্ণকারী, সর্বতৃষ্ণার মূলভূত অবিদ্যা-শোষণকারী ধর্ম সুদেশিত হইয়াছে এবং সেই ধর্ম বিষমূল বা দুঃখের কারণভূত কর্ম-কর্মক্লেশকে সমুচ্ছেদ করিয়া নির্বাণপ্রাপ্ত করাইয়া থাকে। অজ্ঞান-মূল ভেদনার্থ কামযন্ত্র বা দেহযন্ত্রের বিধ্বংশনশীল ও চরম প্রতিসন্ধি গ্রহণে জ্ঞানরূপ বজ্র দ্বারা নিপাতনশীল ধর্ম দেশিত হইয়াছে। বেদনাসমূহের প্রকাশক কাম-উপাদানাদি দ্বারা চিত্তপ্রবাহের বিমোচনকারী, কামভবাদি প্রজ্বলিত অঙ্গারগর্তের ন্যায় মার্গজ্ঞান দ্বারা দর্শনকারী, শান্ত-প্রণীত-হেতু মহারসযুক্ত, সুগম্ভীর, জরামৃত্যু নিবারণকারী ও নানাদুঃখ উপশমকারী, নিরাপদ আর্যাষ্টাঙ্গিক মার্গ সুদেশিত হইয়াছে।

৪২২. ‘পটিচ্চসমুপ্পন্ন’ হেত্বোৎপত্তি ধর্মসমূহে কর্মকে কর্ম বলিয়া ও বিপাককে বিপাক বলিয়া জানিয়া যথাভূত লোকোত্তর জ্ঞানালোকের দর্শনভূত, উপদ্রবহীন, শান্ত, অনুপাদিশেষ নির্বাণ লাভের হেতুভূত ভদ্রধর্ম চক্ষুষ্মান বুদ্ধ দ্বারা দেশিত হইয়াছে।

৯. জেন্ত স্থবির
৪২৩. আমি জাত্যাভিমানে ও ভোগৈশ্বর্য-প্রভাবে মত্ত হইয়াছিলাম । আমি শরীরের গঠনে, বর্ণে, আরোগ্য সম্পদে মত্ততাচরণ করিয়াছিলাম।

৪২৪. নিজের সমান বা নিজের চেয়ে অতিরিক্ত গুণশালী কাহাকেও মনে করি নাই। অজ্ঞানতা প্রযুক্ত অতিমান দ্বারা কুশলাচার বিহত করিয়াছি। অতিশয় গরুভরে ‘উড্ডীয়মান ধ্বজার ন্যায় অন্যায় ব্যবহার করিয়াছি।

৪২৫-৪২৭. এমনকি মাতাপিতা ও গুরুসম্মত ব্যক্তিদিগকে মানগর্বিত হইয়া অনাদর প্রযুক্ত কাহাকেও নমস্কার করি নাই। এমন সময় বিনায়কশ্রেষ্ঠ, সারথীসমূহের অতিশ্রেষ্ঠ, ‘আদিত্যের ন্যায় আলোক প্রদানকারী’ ভিক্ষুসংঘ পরিবেষ্টিত সর্বসত্তোত্তম বুদ্ধকে দেখিয়া মানমদ পরিত্যাগ করিয়া অবনত শিরে বন্দনা করি।

৪২৮. আমার অতিমান ও অবজ্ঞাভাব সম্যকরূপে বিনষ্ট হইল। অহংকার সমুচ্ছিন্ন হইল ও সমস্ত মান-বিধি বিহত হইল।

১০. সুমন স্থবির
৪২৯-৪৩৩. আমি যখন সপ্তম বর্ষীয় নতুন শ্রামণের তখন মহাঋদ্ধিশালী নাগরাজকে ঋদ্ধি দ্বারা পরাভূত করিয়া অনবতপ্ত মহাসর হইতে উপাধ্যায়ের জন্য জল আনিতেছি, এমন সময় শাস্তা আমাকে দেখিয়া বলিলেন যে, সারিপুত্র, অর্হত্ত্বফলে সুসমাহিত এই কুমারকে জলের ঘট লইয়া আসিতে দেখ। সে অনুরুদ্ধ স্থবিরের শ্রামণের, সুখাবহ শীলব্রত দ্বারা পরিপূর্ণ, কল্যাণ গমনাগমনসম্পন্ন, ঋদ্ধিতে বিশারদ। সপ্তম বর্ষীয় নতুন শ্রামণের মহাঋদ্ধিশালী নাগরাজকে ঋদ্ধি দ্বারা পরাভূত করিয়াছে, কাজেই ভিক্ষুনাগ অনুরুদ্ধ দ্বারা শ্রামণের নাগ ও সাধু অনুরুদ্ধ দ্বারা শ্রামণের সাধু গঠিত হইয়াছে। এই সুমন অনুরুদ্ধ দ্বারা শ্রেষ্ঠ বিদ্যায় বিনীত ও অর্হত্ত্বফলে সুশিক্ষিত হইয়াছে।

৪৩৪. সেই পরম শান্তিভূত অর্হত্ত্বফলপ্রাপ্ত শ্রামণের সুমন এইরূপ ইচ্ছা করিতেছে যে, আমাকে কেহ অর্হৎ বলিয়া অবগত না হউক।

১১. নহাতকমুনি স্থবির
৪৩৫. হে ভিক্ষু, তুমি বাতরোগাক্রান্ত হইয়া রোগের উপযুক্ত ভৈষজ্যাদির অভাবে এই মহাঅরণ্যের অসমতল ভূমিতে কী প্রকারে বাস করিবে?

৪৩৬. আমি বিপুল প্রীতিসুখে শরীরকে ব্যাপ্ত বা পূর্ণ করিয়া দুঃখে জীবনযাপন সহ্য করিয়া কাননে বাস করিব।

৪৩৭. আমি সপ্তবোধ্যঙ্গ, পঞ্চেন্দ্রিয়, পঞ্চবল প্রভৃতি ভাবনা করিয়া অষ্ট সমাপত্তিসম্পন্ন অনাসব হইয়া বাস করিব।

৪৩৮. আমি সমস্ত ক্লেশ হইতে মুক্ত হইয়াছি, আমার চিত্ত শুদ্ধ ও অনাবিল। নিত্য জ্ঞানচক্ষে দর্শনপূর্বক অনাসবাবস্থায় বাস করিব।

৪৩৯. দেহের ভিতরে-বাহিরে আমার যে সমস্ত আসব বিদ্যমান ছিল, সমস্ত নিঃশেষভাবে উচ্ছিন্ন হইয়াছে, পুনরায় এই আসব আর উৎপন্ন হইবে না।

৪৪০. পঞ্চস্কন্ধের পরিণাম সম্বন্ধে আমি পরিজ্ঞাত হইয়াছি। আমার সমুদয় দুঃখসত্যের মূল ছিন্ন হইয়াছে ও দুঃখ ক্ষয়প্রাপ্ত হইয়াছে, এখন পুনর্ভবে জন্মগ্রহণের হেতু আর নাই।

১২. ব্রহ্মদত্ত স্থবির
৪৪১. যিনি ক্রোধহীন, দান্ত, সমজীবী, সম্যকরূপে জানিয়া বিমুক্ত, উপশান্ত তাদৃশ মহাপুরুষের ক্রোধ কোথায়!

৪৪২. যে নিজের উপর ক্রুদ্ধ ব্যক্তিকে প্রতিক্রোধ করে, তদ্বারা তাহার পাপ বা নিরয়াদি দুঃখ উৎপন্ন হয়। ক্রুদ্ধ ব্যক্তির উপর ক্রোধ প্রকাশ না করিলে, সে দুর্জয় ক্লেশসংগ্রামকে পরাজিত করে।

৪৪৩. যে অপরকে সংকুপিত বলিয়া জানিয়া তাহাকে মৈত্রীবলে উপশম বা ক্ষমা করে, সে নিজের ও পরের এবং ইহ-পর উভয় লোকের অর্থ-হিত আচরণ করে।

৪৪৪. যাহারা আর্যধর্মে অপটু, তাহারা আত্মপর উভয় ব্যক্তির ক্রোধ-ব্যাধির চিকিৎসককে মূর্খ বলিয়া মনে করে।

৪৪৫. যদি তোমার ক্রোধ উৎপন্ন হয়, ‘ককচোপম সূত্র’ স্মরণ কর। যদি তোমার রসের প্রতি (তৃষ্ণার প্রতি) অভিলাষ জন্মে ‘পুত্রমাংসোপম’ সূত্র স্মরণ কর।

৪৪৬. তথাপি যদি তোমার চিত্ত পঞ্চকাম সেবনের প্রতি ধাবিত হয়, ‘শস্যখাদক দুষ্ট গরুকে স্তম্ভে বাঁধিয়া যেমন সুবাধ্য করে,’ তেমন স্মৃতিযুক্ত দ্বারা সমাধিস্তম্ভে চিত্তরূপ গরুকে বাঁধিয়া শীঘ্র নিগ্রহ বা দমন কর।

১৩. সিরিমণ্ড স্থবির
৪৪৭. অপ্রকাশিত দুশ্চরিত পাপবর্ষণে ও ক্লেশবর্ষণে অতিশয় বর্ষিত হয়। প্রকাশিত পাপ বর্ষণ করে না। সেই কারণে গুপ্ত পাপ থাকিলে বিবৃত কর, এইরূপ হইলে সেই পাপ আর বর্ষণ করিবে না বা বাড়িবে না।

৪৪৮. লোক (পঞ্চস্কন্ধ) সর্বদা মৃত্যু দ্বারা অভিহত হয়, জরা দ্বারা বেষ্টিত হয়, তৃষ্ণারূপ শল্য হৃদয়াভ্যন্তরে প্রবেশ করে, লোক ইচ্ছা দ্বারা সর্বদা পরিদাহ প্রাপ্ত হয়।

৪৪৯. লোক মৃত্যু দ্বারা অভিহত হয় ও জরা দ্বারা পরিক্ষিপ্ত হয়। তস্কর যেমন রাজদণ্ডে দণ্ডিত হইয়া হত হয়, তেমন জরা-মরণ অশরণভূত পঞ্চস্কন্ধকে নিত্য হত্যা করে।

৪৫০. অগ্নিস্কন্ধের ন্যায় সবেগে মৃত্যু-ব্যাধি-জরা এই তিনটি আগমন করিতেছে। প্রত্যুদ্গমন করিতে বল বা উৎসাহ নাই। পৃষ্ঠ প্রদর্শন করিয়া পলায়ন করিতে জঙ্ঘাবল নাই।

৪৫১. অল্পক্ষণ বা গো-দোহন পরিমাণকাল অথবা অহোরাত্রি বিদর্শন ভাবনাবলে দিনটা অমোঘ বা সফল করিবে। কারণ যেই যেই রাত্রি অতিক্রমিত হইতেছে, সেই সেই রাত্রি তাহার জীবন বা পরমায়ু কমিয়া যাইতেছে।

৪৫২. গমনে, দাঁড়ানে, ভোজনে ও শয়নে চরমা রাত্রি বা মৃত্যুকাল (চরম-চিত্ত) উপস্থিত হইতেছে। সেই কারণে তোমার প্রমাদিত হওয়ার সময় নহে।

১৪. সব্বকামি স্থবির
৪৫৩. এই মানব দেহ অশুচি, দুর্গন্ধ, তাই পুষ্পাদির সুগন্ধ দ্বারা ঢাকিয়া রাখিতে হয়। কেশাদি বিবিধ কুণপপূর্ণ, তাই পুষ্পগন্ধাদি অতিক্রম করিয়া নবদ্বার দিয়া থুথু-বিষ্ঠা-মূত্রাদি ও লোমকূপ দিয়া ঘর্ম নির্গত হয়। সে কারণে দেহকে সুগন্ধ দ্বারা ঢাকিয়া রাখিতে হয়।

৪৫৪-৪৫৫. নেষাদ জাল-যন্ত্রাদি দ্বারা লুক্কায়িত মৃগকে, বড়শি দ্বারা মৎস্যকে ও নির্য্যাস দ্বারা বানরকে যেমন আবদ্ধ করে, তেমন অন্ধ-মূর্খজনকেও পঞ্চকামগুণে আবদ্ধ করিয়া থাকে। স্ত্রীরূপের মধ্যে রূপ-শব্দ-গন্ধ-রস-মনোরম স্পর্শ এই পঞ্চকামগুণ দেখা যায়।

৪৫৬. যেই সমস্ত আসক্তচিত্ত অন্ধ-মূর্খজন এই রূপাদি সেবন করে, তাহাদের ভীষণভাবে নিরয় বৃদ্ধি হইয়া যায়। তাহারা পুনঃপুন ভবতৃষ্ণাকে সঞ্চয় করিয়া থাকে।

৪৫৭. যে ‘নিজের পদ দ্বারা সর্পশির ত্যাগের ন্যায়’ এই স্ত্রী মায়া পরিত্যাগ করে, সে এই তৃষ্ণামুক্ত লোককে স্মৃতিসহকারে অতিক্রম করে।

৪৫৮. আমি কামের এইরূপ দোষ প্রত্যক্ষ করিয়া ও প্রব্রজ্যাকে (নৈষ্ক্রম্যকে) নিরাপদভাবে দর্শন করিয়া সমস্ত ত্রৈভূমিক ধর্ম হইতে পৃথক হইয়াছি। আমার আসবক্ষয় প্রাপ্ত হইয়াছে।

ছক্ক নিপাত সমাপ্ত।


 

৭. সপ্তক নিপাত
১. সুন্দর সমুদ্দ স্থবির
৪৫৯-৪৬৫. বিবিধ অলংকারে অলংকৃতা, সুবসনা, পুষ্পমালাধারিণী, সুগন্ধ-বিলেপনে বিভূষিতা, অলক্তক চরণযুগলা, পাদুকায় অবস্থিত গণিকা পাদুকা হইতে নামিয়া আমার সম্মুখে আসিল এবং জোড় হস্তে মধুরবাক্যে মৃদুহাস্যে বলিল, ‘তুমি অতি তরুণ বয়সে প্রব্রজিত হইয়াছ, আমার কথায় অবহিত হও, মনুষ্য সেবনোপযোগী কাম পরিভোগ কর, আমি তোমাকে বিত্ত প্রদান করিব। সত্যই তোমাকে আমি প্রতিজ্ঞাপন করিতেছি, তুমি অগ্নি আনয়ন কর, আমি অগ্নিস্পর্শ করিয়া শপথ করিয়া বলিব। যখন উভয়ে জীর্ণ হইব, যষ্টির উপর ভার করিয়া চলিব, তখন উভয়ে প্রব্রজিত হইব। তাহা হইলে আমাদের ইহ-পর উভয়কাল জয়যুক্ত হইবে।’ স্থবির বেশ্যাকে জোড় হস্তে যাচ্ঞা করিতে দেখিয়া (অবশিষ্ট গাথার ব্যাখ্যা পূর্বের ৩১৯ নম্বরে দেখ)

২. লকুণ্টক ভদ্দিয় স্থবির
৪৬৬. ভদ্দিয় বিবিধ বৃক্ষলতাসম্পন্ন শ্রেষ্ঠ অম্বাটক উদ্যানে সমূলে তৃষ্ণা উৎপাটন করিয়া তথায় শ্রেষ্ঠ লোকোত্তর শীলে অবস্থিত হইয়া ধ্যান করিতেছে।

৪৬৭. এ জগতে কেহ মৃদঙ্গ-বাদনে, কেহ বীণার স্বরে, কেহ বা করতাল শব্দে রমিত হয়। কিন্তু আমি বৃক্ষমূলে বুদ্ধের শাসনে রত ছিলাম।

৪৬৮. বুদ্ধ আমাকে (অর্হত্ত্ব) বর দিয়াছেন, আমি সেই বর লাভ করিয়াছি। সর্বলোকের নিত্য ‘কায়গতাস্মৃতি’ ভাবনা করা কর্তব্য বলিয়া আমি ইহা গ্রহণ করি।

৪৬৯. যাহারা আমার রূপ দ্বারা আমাকে জানিয়াছিল ও আমার মধুর শব্দে আমার প্রতি আসক্ত হইয়াছিল, তাহারা ছন্দরাগের (কামাসক্তির) অধীন হইয়া আমাকে জানিতে পারে নাই।

৪৭০. তাহারা আমার আভ্যন্তরিক অর্হৎশীল জানে না ও বাহ্যিক সদাচারব্রত দেখে না। যে মূর্খ দেহের ভিতর-বাহিরের আবরণে আবৃত, সে কেবল শব্দ মাধুর্যে তন্ময় হইয়া থাকে।

৪৭১. সে ভিতরের গুণ জানে না, বাহিরের গুণ দর্শন করে না। কেবল বাহ্যিক ফল দেখিয়া শব্দ-সম্পদে আত্মহারা থাকে।

৪৭২. যে ভিতরের গুণ জানে, বাহিরের গুণ দেখে, কিছুতেই আবৃত বা আসক্ত নহে, কেবল আর্যগুণদর্শী সে শব্দ মাধুর্যে আত্মভোলা হয় না।

৩. ভদ্দ স্থবির
৪৭৩. আমি মাতাপিতার একমাত্র প্রিয় পুত্র ছিলাম। আমার মাতাপিতা বহু ব্রতানুষ্ঠান ও প্রার্থনা করিয়া আমাকে পাইয়াছেন।

৪৭৪. মাতাপিতা উভয়ে আমার প্রতি দয়া করিয়া ও অর্থ-হিতকামী হইয়া আমাকে বুদ্ধের নিকটে নিয়া আসিলেন।

৪৭৫. তৎপর বলিলেন, হে নাথ, এই কৃচ্ছ্রলব্ধ, সুখে লালিত-পালিত সুকোমল পুত্রকে জিনের কিঙ্করস্বরূপ আপনাকে দান করিতেছি।

৪৭৬. শাস্তা আমাকে গ্রহণ করিয়া আনন্দ স্থবিরকে বলিলেন, ইহাকে শীঘ্র প্রব্রজ্যা প্রদান কর, এই বালক আমার শাসনে আজানেয় (নাগসদৃশ) হইবে।

৪৭৭. শাস্তা আমাকে প্রব্রজ্যা দেওয়াইয়া বিহারে প্রবেশ করিলেন। সূর্যাস্ত না হইতেই আমার চিত্ত আসব হইতে বিমুক্ত হইল, অর্থাৎ আমি অর্হৎ হইলাম।

৪৭৮. আমার আসবক্ষয়ের পরে শাস্তা ফলসমাপত্তি হইতে উঠিয়া ‘আস ভদ্র’ বলিয়া আমাকে আহ্বান করিলেন। বুদ্ধের সেই বাক্যেই আমার উপসম্পদা হইল।

৪৭৯. আমার সপ্তম বর্ষ বয়ঃক্রমকালে উপসম্পদা হয়। আমি ত্রিবিধ বিদ্যাপ্রাপ্ত হই। অহো, নির্বাণপ্রদ ধর্মের কী প্রভাব!

৪. সোপাক স্থবির
৪৮০. আমি নরোত্তম বুদ্ধকে গন্ধকুটির ছায়ায় চঙ্ক্রমণ করিতে দেখিয়া সেই পুরুষোত্তমের নিকট গমনপূর্বক বন্দনা করি।

৪৮১. আমি চীবর একাংশে স্থাপন করিয়া জোড় হস্তে বিরজ, সর্বসত্তোত্তম বুদ্ধের পশ্চাতে চঙ্ক্রমণ করি।

৪৮২. তৎপর প্রশ্ন বিষয়ে সুনিপুণ বুদ্ধ আমাকে প্রশ্ন জিজ্ঞাসা করিলেন। আমি শাস্তাকে নিস্পন্দ ও নির্ভীকভাবে প্রশ্নোত্তর প্রদান করি।

৪৮৩-৪৮৪. আমার প্রশ্নোত্তর তথাগত অনুমোদন করিলেন। তৎপর ভিক্ষুসংঘকে দর্শন করিয়া এই বিষয় বলিলেন, যেই অঙ্গ-মগধবাসীগণের চীবর-পিণ্ড-শয্যাসন ও ঔষধ এই ভিক্ষু সোপাক পরিভোগ করিতেছে, উহা তাহাদের মহালাভ। তাহাদের প্রত্যুত্থান এবং সেবাকর্মও লাভজনক বলিয়া ব্যাখ্যা করিলেন।

৪৮৫. সোপাক অদ্য যে তুমি আমাকে দর্শনের জন্য উপস্থিত হইয়াছ, ইহাই তোমার উপসম্পদা হউক।

৪৮৬. আমি সাত বৎসর বয়ঃক্রমকালে উপসম্পদা লাভ করিয়া অন্তিম দেহ ধারণ করিতেছি। অহো, নির্বাণপ্রদ ধর্মের কী মহান প্রভাব!

৫. শরভঙ্গ স্থবির
৪৮৭. আমি পূর্বে তাপসকালে স্বীয় হস্তে শরতৃণ ছেদন করিয়া কুটির নির্মাণপূর্বক বাস করিয়াছি। সেই কারণে আমার নাম শরভঙ্গ নামে কীর্তিত।

৪৮৮. আজ কিন্তু আমার স্বীয় হস্তে শরতৃণ ছেদন করা উচিত নহে। যশস্বী গৌতম বুদ্ধ কর্তৃক আমাদের শিক্ষাপদ বিধিবদ্ধ হইয়াছে।

৪৮৯. সমস্ত পরিপূর্ণ পঞ্চস্কন্ধরোগ শরভঙ্গ পূর্বে দেখে নাই। বুদ্ধের উপদেশ রক্ষক শরভঙ্গ সেই পঞ্চস্কন্ধরোগ মার্গজ্ঞান দ্বারা দেখিয়াছে বা পরিজ্ঞাত হইয়াছে।

৪৯০. যেই অষ্টমার্গ দিয়া বিপশ্বী, শিখী, বেশ্বভূ, ককুসন্ধ, কোনাগমন ও কাশ্যপ বুদ্ধ গমন করিয়াছেন, সেই মার্গ দিয়া গৌতম বুদ্ধও গিয়াছেন।

৪৯১-৪৯২. বীততৃষ্ণ উপাদানহীন সাতজন বুদ্ধ নির্বাণে প্রবেশ করিয়াছেন। তাদৃশ ধর্মপরায়ণ বুদ্ধগণ দ্বারা এই নবলোকোত্তর ধর্ম ও প্রাণিগণের প্রতি দয়া করিয়া দুঃখ, দুঃখসমুদয়, দুঃখনিরোধ এবং দুঃখক্ষয়কর মার্গসত্য, এই চারি আর্যসত্য দেশিত হইয়াছে।

৪৯৩. যেই নির্বাণ লাভে অপরিমেয় সংসারে জন্ম দুঃখ প্রভৃতি নিবৃত্ত হয় তাহাও বুদ্ধের শিক্ষা। যেহেতু এই পঞ্চস্কন্ধের ও জীবিতেন্দ্রিয়ের পুনরোৎপত্তি হয় না, সেই কারণ আমি জানি বলিয়া সমস্ত ভব হইতে সুবিমুক্ত হইয়াছি।

সপ্তক নিপাতে পাঁচজন স্থবির ৩৫টি গাথা ভাষণ করিয়াছেন।

সপ্তক নিপাত সমাপ্ত।


 

৮. অষ্টক নিপাত
১. মহাকচ্চায়ন স্থবির
৪৯৪. শ্রমণধর্মের ব্যাঘাতজনক নববিহার নির্মাণাদি কার্য করিবে না। জনসঙ্গ পরিবর্জন করিবে। দ্রব্যাদি উৎপাদন ও গৃহীকুলের উপকারার্থ তত উদ্যম করিবে না। কারণ, সেই বিষয়ে উৎসুক ও রসতৃষ্ণা-জড়িত ভিক্ষু শমথ-বিদর্শন মার্গফল সুখাবহ শীলাদি বিষয়ে পরিক্ষয় প্রাপ্ত হয়।

৪৯৫. ভিক্ষু ভিক্ষার্থ কুলে প্রবেশ করিয়া যে বন্দনা-পূজা লাভ করে, তাহা পঙ্কতুল্য বলিয়া বুদ্ধ প্রভৃতি আর্যগণ বলেন। অন্ধ মূর্খজনের পক্ষে এই সৎকার দুরোৎপাটনীয় সূক্ষ্ম শল্য সদৃশ। কাপুরুষ উহা দুঃখে ত্যাগ করিতে পারে।

৪৯৬. অপরকে উদ্দেশ করিয়া বধ-বন্ধনাদি পাপকর্ম করাইবে না। নিজেও সেই পাপকর্ম করিবে না। কারণ সত্ত্বগণ কর্মবন্ধু ও কর্মদায়াদ।

৪৯৭. নিজে চুরি না করিলে অপরের বাক্য দ্বারা চোর হয় না, তদ্রুপ অপরের বচন দ্বারা মুনি হইতেও পারে না। নিজের চিত্ত নিজকে ‘আমি পরিশুদ্ধ কি অপরিশুদ্ধ জানে।’ সেইরূপ পরচিত্তজ্ঞাত দেবগণও তাহাকে জানে।

৪৯৮. অন্ধ মূর্খজনেরা ‘আমরা এই জীবলোক হইতে সতত মৃত্যুর সম্মুখে উপস্থিত হইতেছি’ বলিয়া জানে না। ‘আমরা মৃত্যুমুখে পৌঁছিতেছি’ বলিয়া যেই পণ্ডিতেরা জানে, তাহারা পরহিংসা নিবারণে রত হয় অর্থাৎ অপরকে পীড়া প্রদান না করিয়া সেই হইতে আপনাদের কলহ বিবাদ উপশম করিয়া থাকে।

৪৯৯. ধনক্ষয় হইলেও জ্ঞানবান ব্যক্তি ধর্মত লব্ধ বিত্তে জীবনযাপন করিয়া থাকে। দুষ্ট ব্যক্তি জ্ঞানের অভাবে ইহ-পারলৌকিক ধর্মের বির্বদ্ধাচরণ করিয়া সম্পত্তি থাকিলেও বিনাশ করে এবং সুখে জীবনযাপন করিতে পারে না।

৫০০. কর্ণ ভালো-মন্দ সমস্ত শুনে, চক্ষু ভালো-মন্দ সমস্ত দেখে; ধীরবুদ্ধিসম্পন্ন ব্যক্তি দৃষ্ট-শ্রুত সমস্ত বিষয়ে ভালো-মন্দ বিচার করিয়া গ্রহণের যোগ্য হইলে গ্রহণ করে, ত্যাগের যোগ্য হইলে ত্যাগ করে।

৫০১. সেই কারণে অবিষয়ে অকারণে চক্ষু থাকিয়া অন্ধের ন্যায়, কর্ণ থাকিয়া বধিরের ন্যায়, জ্ঞান থাকিয়া বোবার ন্যায়, বল থাকিয়া দুর্বলের ন্যায় হইবে। নিজের অকরণীয় বিষয় উৎপন্ন হইলে মৃতের ভানে শয়ন করিয়া থাকিবে।

২. শ্রীমিত্র স্থবির
৫০২-৫০৯. যদি ভিক্ষু ক্রোধহীন হন, অপকারীর প্রতিশোধ লইতে ইচ্ছুক না হন, দোষ গোপনেচ্ছায় মায়া প্রদর্শন না করেন ও পিশুন বাক্য প্রয়োগ না করেন, তাহা হইলে তিনি পরকালে শোকতাপ প্রাপ্ত হন না।... কায়বাক্য যাঁহার সংযত;... যিনি কল্যাণশীল বা বিশুদ্ধশীল;... কল্যাণপ্রাজ্ঞ, তিনি পরকালে শোকতাপ প্রাপ্ত হইবেন না। তথাগতের প্রতি অচলা ও সুপ্রতিষ্ঠিতা যাঁহার শ্রদ্ধা, শীল যাঁহার কল্যাণকর, আর্যগণের যিনি প্রিয় ও প্রশংসিত, সংঘের প্রতি যাঁহার প্রসাদ আছে, দর্শন যাঁহার সারল্যময়, তাঁহাকে দরিদ্র বলা হয় না। তাঁহার জীবন ধন্য। সেই কারণে মেধাবী, বুদ্ধের শাসনকে অনুস্মরণ করিয়া শ্রদ্ধা, শীল, সন্তুষ্টি ও ধর্মদর্শনভূত প্রসাদে অনুযুক্ত হউন।

৩. মহাপন্থক স্থবির
৫১০. আমি যখন অকুতোভয় শাস্তাকে প্রথমে দর্শন করি, তখন হইতে পুরুষোত্তমকে দেখিয়া আমার সংবেগ উৎপন্ন হয়।

৫১১. তখন আমি চিন্তা করিলাম, যেমন কোনো ধনার্থী পুরুষ আসিয়া ‘আমি আপনার নিকটে বাস করিব’ বলিয়া প্রবঞ্চনাপূর্বক শ্রীশয্যায় উপগত হয়, এবং গৃহস্থ তাহাকে হস্ত-পদে আঘাত করিয়া বাহির করিয়া দেয়; সেইরূপ কোনো পুরুষ শাস্তাকে এতাদৃশ শঠতাপূর্বক আরাধনা করিয়া বিরুদ্ধাচরণ করিয়া থাকে। ‘আমি কিন্তু সেইরূপ করিব না।’

৫১২. তখন আমি পুত্র-দার-ধন-ধান্য ত্যাগ করিয়াও কেশ-শ্মশ্রূ ছেদন করিয়া অনাগারিক কুলে প্রব্রজিত হই।

৫১৩. আমি প্রাতিমোক্ষ-শীলে প্রতিষ্ঠিত হই, ইন্দ্রিয়সমূহ সুসংযত করি, বুদ্ধানুস্মৃতি ভাবনা করি ও ক্লেশমার দ্বারা অপরাজেয় হইয়া বাস করি।

৫১৪. সেই হইতে আমার চিত্তে এইরূপ প্রণিধান ও ইচ্ছা উৎপন্ন হইয়াছিল, শ্রেষ্ঠ মার্গজ্ঞান দ্বারা তৃষ্ণাশল্যকে উৎপাটন না করিয়া এক মুহূর্তও বসিব না।

৫১৫. সেই হইতে আমি অত্যন্ত দৃঢ়ভাবে বাস করিয়া আসিতেছি, এখন আমার বীর্যপরাক্রম দর্শন কর।

৫১৬. আমি পূর্বজন্মবৃত্তান্ত জানিতেছি, আমার দিব্যচক্ষু লাভ হইয়াছে, অর্হৎ দাক্ষিণেয় ও সর্ব বিষয়ে বিমুক্ত হইয়াছি। ক্লেশ উপধি আমার নাই।

৫১৭. অতঃপর রাত্রি অবসানে সূর্যোদয় লক্ষণ দেখিয়া সমস্ত তৃষ্ণা বিশোষণপূর্বক ধ্যানাসনে উপবেশন করি।

অষ্টক নিপাতে তিনজন স্থবির ২৪টি গাথা ভাষণ করিয়াছেন।

অষ্টক নিপাত সমাপ্ত।


 

৯. নবক নিপাত
১. ভূত স্থবির
৫১৮. অন্ধ মূর্খজন যখন জরা-মরণ দুঃখকে সম্যকরূপে না জানিয়া পঞ্চ উপাদান-স্কন্ধে আসক্ত হইয়া দুঃখের প্রমাণ উপলব্ধি করিতে পারে না, যখন পণ্ডিত ভিক্ষু মার্গপ্রজ্ঞা দ্বারা দুঃখকে পরিজ্ঞাত হইয়া স্মৃতি-সহকারে ধ্যান করেন, তখন বিদর্শনরতি ও মার্গরতি হইতে অন্য পরমতর রতি অনুভব করেন না।

৫১৯. যখন ভিক্ষু দুঃখাবহকারিণী বিষতুল্য তৃষ্ণাকে ও প্রপঞ্চ (কাম-মানাদি) সংঘট্টনকর দুঃখ উৎপাদনকারিণী তৃষ্ণাকে আর্যমার্গ দ্বারা সমুচ্ছেদ করিয়া স্মৃতিসহকারে ধ্যান করেন, তখন তাহা হইতে পরমতর রতি অনুভব করেন না।

৫২০. যখন ভিক্ষু শিবপ্রদ বা নিরুপদ্রব দ্বিবিধ চারি অঙ্গ বিশিষ্ট অর্থাৎ অষ্টমার্গগামী, মার্গোত্তম ও সর্বক্লেশ শোধনকর প্রজ্ঞা দ্বারা দর্শন করিয়া স্মৃতি-সহকারে ধ্যান করেন, তখন তাহা হইতে পরমতর রতি অনুভব করেন না।

৫২১. যখন ভিক্ষু অশোক, বিরজ, অসঙ্খত, শান্তপদ লাভার্থ, সর্বক্লেশ উপশম করিয়া সংযোজন বন্ধন ছেদনপূর্বক ভাবনা করেন, তখন তাহা হইতে পরমতর রতি অনুভব করেন না।

৫২২. যখন বিহগপথে নভে মেঘ দুন্দুভি গর্জন করে ও চারিদিক ব্যাপিয়া অবিরামভাবে বর্ষণ করে, তখন ভিক্ষু গুহায় প্রবেশ করিয়া ধ্যান করেন, তাহা হইতে পরমতর রতি অনুভব করেন না।

৫২৩. যখন ভিক্ষু তরু-পতিত বিবিধ বন্য কুসুমসমাকুল নদীতীরে উপবিষ্ট হইয়া একাগ্র চিত্তে ধ্যান করেন, তখন তাহা হইতে পরমতর রতি অনুভব করেন না।

৫২৪. যখন জনবিরহিত বিবিক্ত নিশীথে কাননে বৃষ্টি বর্ষণ সময়ে সিংহ, ব্যাঘ্রাদি শব্দ করে, তখন ভিক্ষু গুহায় প্রবেশ করিয়া ধ্যান করে, তাহা হইতে পরমতর রতি অনুভব করেন না।

৫২৫. যখন ভিক্ষু মিথ্যা-বিতর্কাদি উপরোধ করিয়া পবর্ত-গুহায় প্রবেশপূর্বক ক্লেশ দূর করিয়া ও চিত্তখিল উৎপাটন করিয়া ধ্যান করেন, তখন তাহা হইতে পরমতর রতি অনুভব করেন না।

৫২৬. যখন ভিক্ষু ধ্যান-প্রভাবে কামরাগাদি ময়লা, চিত্তখিল ও জ্ঞাতি বিয়োগজনিত শোক ত্যাগ করিয়া অবিদ্যারূপ অর্গল মুক্ত হইয়া নিতৃষ্ণ হয় ও কামশল্যাদি দূর করিয়া সমস্ত আসবকে আর্য আর্যমার্গ দ্বারা বিনাশ করে, তখন তাহা হইতে পরমতর রতি অনুভব করেন না।

নবক নিপাতে একজন স্থবির ৯টি গাথা ভাষণ করিয়াছেন।

নবক নিপাত সমাপ্ত।


 

১০. দশক নিপাত
১. কালুদায়ি স্থবির
৫২৭. ভদন্ত, ফলগ্রাহী বৃক্ষসমূহ পুরাতন (পাণ্ডুপলাশ) পত্র ত্যাগ করিয়া এখন ঈষৎ লোহিত বর্ণ কুসুম-কিশলয়ে সুশোভিত। সেই বৃক্ষসমূহ প্রজ্বলিত অগ্নির ন্যায় প্রভাসিত হইতেছে। হে, অর্থরসসমূহের ভাগী মহাবীর, এখন আপনার কপিলবাস্তু যাওয়ার সময়।

৫২৮. পুরাতন পত্র ত্যাগ করিয়া ফলগ্রাহী সর্বদিকে ফুল্লিত মনোরম বৃক্ষসমূহ সুগন্ধ ছড়াইতেছে, এখন আপনার প্রস্থানের উপযুক্ত সময়।

৫২৯. ভদন্ত, এখন অতি শীতও নহে, অতি উষ্ণও নহে, তাই দীর্ঘরাস্তা গমনের উপযুক্ত সুখময় ঋতু। শাক্য-কোলীয় জনপদের মধ্যে রোহিণী নদী উত্তর-দক্ষিণভাবে প্রবাহিত হইতেছে। রাজগৃহ ইহার পূর্ব-দক্ষিণে। সেই কারণে রাজগৃহ হইতে কপিলবাস্তু গমন করিতে পশ্চাৎ দিকে রোহিণী নদী উত্তীর্ণ হওয়ার সময়ে ভগবানকে শাক্য-কোলীয়বাসীরা দর্শন করুক।

৫৩০. কৃষক ফসলাশায় ক্ষেত্র কর্ষণ করে, ফসলাশায় বীজ বপন করে; ধনাহরণকারী বণিকেরা ধনাশায় সমুদ্রে গমন করে; আমি আপনাকে কপিলবাস্তু নিবার আশায় এখানে অবস্থান করিতেছি, আমার সেই আশা সফল হউক।

৫৩১-৫৩২. কৃষক পুনঃপুন বীজ বপন করিয়া থাকে; দেবরাজ বা মেঘ পুনঃপুন বর্ষণ করিয়া থাকে; কৃষক পুনঃপুন ক্ষেত্র কর্ষণ করিয়া থাকে; পুনঃপুন ধান্য রাষ্ট্রে (বা ধান্যভাণ্ডারে) আনয়ন করে; যাচক পুনঃপুন যাচ্ঞা করে। দানপতি পুনঃপুন দান করিয়া থাকে; দানপতি পুনঃপুন দান দিয়া স্বর্গলোকে গমন করিয়া থাকে। ‘তদ্ধেতু আমিও পুনঃপুন যাচ্ঞা করিতেছি।’

৫৩৩. নিশ্চয়ই বীর বা বীর্যবান পুরুষ সাত পুরুষ উদ্ধার করিয়া থাকে। যেই কুলে ভূরিপ্রাজ্ঞ বুদ্ধ জন্মগ্রহণ করেন, আমি মনে করি সেই কুল দেবাতিদেব শক্রতুল্য। যেহেতু আপনি আর্যজাতিতে জন্মগ্রহণ করিয়া মুনিভাব প্রাপ্ত হইয়াছেন।

৫৩৪. মহর্ষি বুদ্ধের পিতা শুদ্ধোদন, মাতা মায়াদেবী। যিনি বোধিসত্ত্বকে গর্ভে ধারণ করিয়া দেহত্যাগের পর তুষিত স্বর্গে প্রমোদিত হইতেছেন।

৫৩৫. সেই গৌতমী গোত্রভূতা মায়াদেবী এখান হইতে মরিয়া দেবগণের সহিত পঞ্চকামগুণে পরিবেষ্টিত হইয়া মোদিত হইতেছেন।

৫৩৬. আমি অসহ সহিষ্ণু অঙ্গীরস, অপ্রতিম বুদ্ধের পুত্র, আর্যজাতি হিসাবে আপনি আমার পিতা, লোক ব্যবহারেও আপনি আমার পিতা, শাক্যধর্মের অনুকূলে লৌকিক জাতি হিসাবে এবং গৌতম গোত্র বিধায় আপনি আমার পিতামহ।

২. একবিহারীতিষ্য স্থবির
৫৩৭. যদি পূর্ব-পশ্চাৎ দিকে দর্শন করিয়া অপর কাহাকেও দেখা না যায়, তাহা হইলে একাকী বনবাসে বড়ই চিত্তসুখ উৎপন্ন হয়।

৫৩৮. আমি বুদ্ধ প্রশংসিত অরণ্যে নিশ্চয়ই একাকী গমন করিব। কারণ নির্বাণ প্রবণচিত্ত ভিক্ষুর একাকী অরণ্যে বাস সুখকর।

৫৩৯. আমি যোগী প্রীতিকর, মত্তকুঞ্জর সেবিত রমণীয় কাননে শীঘ্র শ্রমণধর্ম সাধনে একাকী প্রবেশ করিব।

৫৪০. সুপুষ্পিত, ছায়া-জলসম্পন্ন শীতবনে শীতল গিরিকন্দরে স্নান করিয়া (গাত্রে জল সিঞ্চন করিয়া) একাকী চঙ্ক্রমণ করিব।

৫৪১. একাকী তৃষ্ণা অভাবে দ্বিতীয়জন বিহীন রমণীয় মহাবনে কৃতকার্য ও অনাসব হইয়া আমি কখন বাস করিব?

৫৪২. এই প্রকারে আমার একাকী বাস করার অভিপ্রায় সফল হউক। আমি যোগ সাধন করিব। একজন অন্যজনের নহে, অর্থাৎ সমস্তই আত্মনির্ভর।

৫৪৩. আমি বীর্যরূপ কবচ পরিধান করিয়া বা কায়-জীবনের মমতা পরিত্যাগ করিয়া কাননে প্রবেশ করিব। আসববিহীন না হইয়া কানন হইতে বাহির হইব না।

৫৪৪-৫৪৬. স্নিগ্ধ সুরভিগন্ধ বায়ু প্রবাহিত হইলে আমি পর্বত শিখরে বসিয়া অবিদ্যাকে প্রদলিত করিব। কুসুমাচ্ছাদিত শীতল বনের গিরিবেষ্টিত গুহায় বিমুক্তি সুখে সুখীত হইয়া রমিত হইব। আমি পূর্ণিমার চন্দ্রের ন্যায় সংকল্প পরিপূর্ণ করিয়া সমস্ত আসবকে পরিক্ষয় করিয়াছি। এখন আমার আর পুনর্জন্ম নাই।

৩. মহাকপ্পিন স্থবির
৫৪৭. যে ব্যক্তি নিজের হিতাবহ ও অহিতাবহ দুইটি কার্য না আসিবার (সম্পাদন না করিবার) পূর্বে প্রজ্ঞাচক্ষু দ্বারা দর্শন করে, তাহা হইলে হিতৈষী-অহিতৈষী ব্যক্তি তাহার ছিদ্র অন্বেষণ করিয়া দেখিতে পায় না।

৫৪৮. বুদ্ধ যেমন দেশনা করিয়াছেন, তেমন যাহার আশ্বাস-প্রশ্বাস ভাবনা পরিপূর্ণ সুভাবিত, যথাক্রমে পরিচিত, সে মেঘমুক্ত চন্দ্রের ন্যায় এ জগতে অবিদ্যা ক্লেশ বিমুক্ত হইয়া জ্ঞান-প্রভাবে সংস্কার লোকে প্রকাশিত হইয়া থাকে।

৫৪৯. পঞ্চ নীবরণ অভাবে আমার চিত্ত বিশুদ্ধ হইয়াছে, প্রমাণকর কামরাগাদি বিনষ্ট হওয়ায় অপ্রমাণ নির্বাণ আমার প্রত্যক্ষ হইয়াছে। আমার সমস্ত ক্লেশ নিগৃহীত হইয়া পূর্বান্তদিক প্রকাশিত হইয়াছে।

৫৫০. জ্ঞানবান ব্যক্তি ধনক্ষয় হইলেও সন্তোষের সহিত পবিত্র জীবনযাপন করে। অজ্ঞানী ব্যক্তি সম্পত্তি লাভ করিলেও প্রজ্ঞার অভাবে উহা বিনষ্ট করিয়া থাকে, তাই সুখে জীবনযাপন করিতে পারে না।

৫৫১. প্রজ্ঞা শ্রুত বিষয়ের ভালো-মন্দ বিচার করিতে পারে; প্রজ্ঞা কীর্তি সম্মান শ্রীবৃদ্ধি করিয়া থাকে। প্রজ্ঞাসমাহিত ব্যক্তি এই পঞ্চস্কন্ধ আয়তনে নিরামিষ বা অনাবিল সুখ অনুভব করিয়া থাকে।

৫৫২. এই জন্ম-মৃত্যু স্বভাব অধুনাগত নহে। নিত্য ইহার উৎপত্তি আছে বলিয়া আশ্চর্য বিস্মিত হইবার কিছুই নাই। সেই কারণে যেই সত্ত্বের জন্ম হয়, তাহার যে নিশ্চয়ই মৃত্যু হইবে, তাহাতে আর আশ্চর্য কী?

৫৫৩. জন্মের অনন্তরেই প্রাণীর মৃত্যু ধ্রুবভাবে রহিয়াছে। এ জগতে উৎপন্ন মাত্রেই সত্ত্ব মরিতেছে। ইহা প্রাণীসমূহের স্বাভাবিক ধর্ম।

৫৫৪. পরপুরুষদের পক্ষে মৃত ব্যক্তির জীবন লাভার্থ যে রোদন উহাতে মৃতের জীবন লাভ হওয়া দূরে থাকুক, কাহারও কোনো অর্থই লাভ হয় না। মৃতের জন্য রোদন করিলে ইহাতে যশ-বিশুদ্ধি লাভ কিছুই হয় না, ইহা শ্রমণ-ব্রাহ্মণ দ্বারা বর্ণিত হইয়াছে।

৫৫৫. রোদনকারীর চক্ষু ও শরীর উপহত হয় এবং বর্ণ-বল-মতি পরিহীন হয়, তাহার চারিদিকের শত্রুরা আনন্দ লাভ করিয়া থাকে। উহাতে তাহার হিতৈষীরা সুখী হইতে পারে না।

৫৫৬. তদ্ধেতু মেধাবিগণ বহুশ্রুত ব্যক্তিকে কুলপুরোহিত করিয়া রাখিবার ইচ্ছা করিবে, মেধাবীগণের প্রজ্ঞাবলে জলপূর্ণ নদী যেমন নৌকাযোগে উত্তীর্ণ হইয়া যায়, তেমন কুলপুত্রগণ নিজের কর্মশক্তি-প্রভাবে নির্বাণরূপ পার প্রাপ্ত হইয়া থাকে।

৪. চুলপন্থক স্থবির
৫৫৭. আমার বুদ্ধি বড় মোটা ছিল, পৃথগ্‌জন সময়ে আমার স্মৃতি দুর্বল ছিল। ‘তুমি এখন তোমার মাতামহের ঘরে যাও’ বলিয়া, আমার ভ্রাতা আমাকে বাহির করিয়া দিলেন।

৫৫৮. আমি ভ্রাতা দ্বারা বহিষ্কৃত হইয়া সংঘারামের দ্বারপ্রকোষ্ঠের সমীপে বুদ্ধের শাসনে প্রব্রজ্যা ত্যাগ না করিবার ইচ্ছায় দুঃখিত চিত্তে তথায় দাঁড়াইয়া ছিলাম।

৫৫৯. ভগবান তথায় আগমন করিলেন। আমার মস্তকে হাত বুলাইয়া দিলেন এবং বাহুতে ধরিয়া সংঘারামে প্রবেশ করাইলেন।

৫৬০. শাস্তা আমার প্রতি দয়া করিয়া ঋদ্ধি নির্মিত পদ মুছিবার এক টুকরা খণ্ড বস্ত্র প্রদান করিয়া বলিলেন, এই শুদ্ধ বস্ত্র ‘রজঃহরণ রজঃহরণ’ বলিয়া চিত্তে সম্যকরূপে ধারণ কর।

৫৬১. আমি ভগবানের বচন শুনিয়া শাস্তার শাসনে অর্থাৎ ধ্যানে রত হইলাম। উত্তমার্থ বা অর্হত্ত্বফল প্রাপ্তির জন্য মার্গ পাটি পাটি সমাধি সম্পাদন করিলাম।

৫৬২. আমি পূর্বজন্মে কোথায় ছিলাম তাহা জানিতেছি, আমার দিব্যচক্ষু উৎপন্ন হইল। ত্রিবিধ বিদ্যা প্রাপ্ত হইলাম এবং বুদ্ধের শাসনে কৃতকার্য হইলাম।

৫৬৩. পন্থক নিজকে সহস্রভাগে ঋদ্ধিবলে নির্মাণ করিয়া রমণীয় আম্রবনে পিণ্ডচারণকাল পর্যন্ত বসিলেন।

৫৬৪. তৎপর শাস্তা সময় জ্ঞাপক দূত পাঠাইলেন। কাল বিজ্ঞাপিত হইলে আমি আকাশপথে উপস্থিত হইলাম।

৫৬৫. আমি ভগবানের পদ বন্দনা করিয়া একপ্রান্তে বসিলাম। শাস্তা আমি বসিয়াছি জানিয়া খাদ্যভোজ্য গ্রহণ করিলেন।

৫৬৬. সমস্ত লোকের শ্রেষ্ঠ দাক্ষিণেয়, দক্ষিণা-আহুতি প্রতিগ্রাহক ও মনুষ্যগণের পুণ্যক্ষেত্র খাদ্য-ভোজ্যরূপ দক্ষিণা গ্রহণ করিলেন।

৫. কপ্প স্থবির
৫৬৭-৫৭৩. এই দেহ কেশ-লোমাদি নানা প্রকার ময়লাপূর্ণ; বিষ্ঠা-কূপতুল্য মাতৃকুক্ষিতে উৎপন্ন; উচ্ছিষ্টাদি ফেলিবার পুরাতন স্থান তুল্য; মহাগ- সদৃশ; মহাব্রণযুক্ত; পূষ-রক্তপূর্ণ; বিষ্ঠাকূপ দ্বারা পূর্ণ অর্থাৎ বিষ্ঠাকূপ হইতে নির্গত; জলধাতু নিঃসরণশীল এই কায়; সর্বদা পিত্তাদি পূতিগন্ধ নির্গত হয়; ষাটখানি মহাস্নায়ুর সহিত সম্বন্ধ; মাংস দ্বারা লিপ্ত ও নয়শত পঞ্চাশটি মাসংপেশী দ্বারা উপলিপ্ত; চর্ম কঞ্চুক তুল্য প্রতিচ্ছন্ন এই পূতিকায়ের কোনো প্রয়োজন নাই; ত্রিশতাধিক অস্থি দ্বারা পরস্পর সম্বন্ধ; নয়শত স্নায়ুসূত্র দ্বারা নিবদ্ধ; চারি মহাভূত-জীবিতেন্দ্রিয়-আশ্বাস-প্রশ্বাস ও বিজ্ঞানাদির সমবায়ে গমনাদি ক্রিয়া সম্পাদিত হয়; মৃত্যুরাজের বা মৃত্যুর নিকটে সর্বদা বা একান্তই অবস্থিত; মানব ইহ জগতেই এই দেহ ত্যাগ করিয়া যথারুচি স্থানে চলিয়া যায়। অবিদ্যা দ্বারা আচ্ছাদিত শরীর, অভিধ্যাদি গ্রন্থি দ্বারা গ্রথিত। এই কায় কামাদি স্রোতে নিমগ্নশীল; কামাদি অনুশয়জালে অভিভূত বা আবদ্ধ; মোহ-আচ্ছাদনে আচ্ছাদিত।

৫৭৪. পূর্বোক্ত নিয়মে এই কায় প্রবর্তিত হয়, সুখ দুঃখমূলক কর্মরূপ যন্ত্রে যন্ত্রিত হয়। সম্পত্তি মাত্রেই বিপত্তিকাল পর্যন্ত, দেহ নানা অবস্থা প্রাপ্ত হয়।

৫৭৫. যে অন্ধ-মূর্খ পৃথগ্‌জনগণ এই কায়াকে ভালোবাসে বা কায়ে আসক্ত হয়, তাহারা ভীষণ নরকে বৃদ্ধি করিয়া থাকে ও পুনঃপুন জন্মগ্রহণ করিয়া থাকে।

৫৭৬. যাহারা এই কায়াকে বিষ্ঠালিপ্ত সর্পের ন্যায় বিবর্জন করে, তাহারা ভবমূলকে বমি করিয়া বা ত্যাগ করিয়া আসববিহীন হইয়া পরিনির্বাণ লাভ করিয়া থাকে।

৬. উপসেন স্থবির
৫৭৭. ভিক্ষু কর্মস্থানে চিত্তাভিনিবিষ্ট কারণে বিবিক্ত, শব্দহীন, হিংস্রজন্তু সেবিত শয্যাসন সেবন করিবে।

৫৭৮. আবর্জনাপুঞ্জ, শ্মশান কিম্বা রাস্তা হইতে বস্ত্র আহরণপূর্বক সেই বস্ত্র দ্বারা সঙ্ঘাটি নির্মাণপূর্বক শেলাই ও রঞ্জন দ্বারা বিরূপ করিয়া চীবর ধারণ করিবে।

৫৭৯. ভিক্ষু চক্ষুদ্বারাদি সংযম করিয়া হস্তপদ বিকৃত না করিয়া ও মান-চিত্ত ত্যাগ করিয়া ঘর পাটি-পাটি প্রত্যেক ঘরে পিণ্ডচারণ করিবে।

৫৮০. অন্ন ও খারাপ খাদ্যভোজ্য পাইলেও সন্তুষ্ট থাকিবে। অন্য বহু রস ইচ্ছা করিবে না। রস-গৃধ্ন ভিক্ষুর চিত্ত ধ্যানে রমিত হয় না।

৫৮১. মুনি বা ভিক্ষু ইচ্ছাহীন, সন্তুষ্টিপরায়ণ, প্রবিবিক্ত হইয়া বাস করিবে এবং গৃহী ও প্রব্রজিত উভয়ের সহিত সংসর্গ করিবে না।

৫৮২. নিজে জড়-মূক না হইয়া অথচ তদ্রূপ দেখাইবে। পণ্ডিত ভিক্ষু সংঘমধ্যে অধিক কথা বলিবে না অর্থাৎ মিতভাষী হইবে।

৫৮৩. সেই ভিক্ষু কাহাকেও ভালো-মন্দ কোনো কথা বলিবে না ও শরীর দ্বারা কাহাকেও নিষ্পীড়ন করিবে না। প্রাতিমোক্ষ-শীলে সংযত হইবে। ভোজনে মাত্রজ্ঞ হইবে।

৫৮৪. সেই ভিক্ষু সুন্দররূপে বা মনোযোগের সহিত সমাধি নিমিত্ত গ্রহণ করিবে। সঙ্কীর্ণ-উদ্ধত চিত্ত দমনে সুদক্ষ হইবে। শমথ ভাবনায় রত হইবে। যথাসময়ে বিদর্শন ভাবনা করিবে।

৫৮৫. সতত বীর্যবান হইবে ও ধ্যানরত থাকিবে। পণ্ডিত ভিক্ষু দুঃখান্ত বা নির্বাণ প্রাপ্ত না হইয়া বিশ্বাসযোগ্য হইতে পারে না।

৫৮৬. এই ভাবে বাস করিয়া শুদ্ধিকামী ভিক্ষুর সমস্ত আসব ক্ষয়প্রাপ্ত হয় ও নির্বাণ লাভ হইয়া থাকে।

৭. অপর গৌতম স্থবির
৫৮৭. বিজ্ঞ পুরুষ বিচারপূর্বক নিজের ভালো-মন্দ জ্ঞাত হইবে এবং শ্রমণ-ব্রাহ্মণের বচন ও বুদ্ধবচন প্রজ্ঞাচক্ষুযোগে দর্শন করিবে। প্রব্রজিত কুলপুত্রের পক্ষে যাহা প্রতিরূপ বা উপযোগী, তাহাও দর্শন করিবে।

৫৮৮. এই বুদ্ধশাসনে কল্যাণমিত্রের সেবা, বিপুল জ্ঞান লাভ, গুরুবর্গের বাক্য রক্ষা করা, ইহাই শ্রমণের পক্ষে উপযোগী।

৫৮৯. বুদ্ধের প্রতি গৌরব, আর্যধর্মের পূজা, আর্যসংঘের সম্মান-সৎকার করা, ইহাই শ্রমণের পক্ষে উপযোগী।

৫৯০. আচার-গোচরে যুক্ত হওয়া, জীবিকা-বিশোধন করা, অগর্হিত জীবনযাপন করা, চক্ষু প্রভৃতি দ্বারে ও রূপাদি নিমিত্তে লোভ উৎপাদন না করিয়া চিত্তকে সুরক্ষা করা, ইহাই শ্রমণের পক্ষে উপযোগী।

৫৯১. সদাচরণে চারিত্রশীল পূর্ণ করা, বিরতি দ্বারা বারিত্রশীল পূর্ণ করা, গমনাগমনাদিতে সংযত হওয়া, শমথ-বিদর্শন ভাবনায় চিত্তকে নিবিষ্ট করা, ইহাই শ্রমণের পক্ষে উপযোগী।

৫৯২. অরণ্যে, বিবিক্ত শয্যাসনে, শব্দবিহীন স্থানে মুনির বা ভিক্ষুর গমন করা কর্তব্য, ইহাই শ্রমণের পক্ষে উপযোগী।

৫৯৩. চারি পরিশুদ্ধি-শীল, বহুশ্রুতভাব, যথাভূতরূপে রূপারূপ ধর্মসমূহের পরিবীমাংসা, আর্যসত্যসমূহের উপলব্ধি, ইহাই শ্রমণের পক্ষে উপযোগী।

৫৯৪. ভিক্ষু অনিত্য, অনাত্ম ও অশুভসংজ্ঞা ভাবনা করিবে, ত্রৈভূমিক সংস্কারের অনভিরতি সংজ্ঞা উৎপাদন করিবে, ইহাই শ্রমণের পক্ষে উপযোগী।

৫৯৫. সপ্তবোধ্যঙ্গ, চারি ঋদ্ধিপাদ, পঞ্চেন্দ্রিয়, পঞ্চবল, অষ্টাঙ্গ মার্গচর্যা ভাবনা করিবে, ইহাই শ্রমণের পক্ষে উপযোগী।

৫৯৬. মুনি তৃষ্ণাকে ত্যাগ করিবে, সমূল আসবসমূহ বিদলিত করিবে, নির্বাণ প্রত্যক্ষ করিয়া বাস করিবে, ইহাই শ্রমণের পক্ষে উপযোগী।

দশক নিপাতে সাতজন স্থবির ৭০টি গাথা ভাষণ করিয়াছেন।

দশক নিপাত সমাপ্ত।


 

১১. একাদশ নিপাত
১. সঙ্কিচ্চ স্থবির
৫৯৭. হে শ্রামণের, এই বর্ষাকালে উজ্জুহান নামক অস্বাস্থ্যকর পর্বতে তোমার কী প্রয়োজন? এই ভীষণ ঝটিকার সময় তথায় বাস তোমার রমণীয় (সুখকর) হইবে কি? ধ্যানীর পক্ষে নির্জন গুহাই বিবেকজনক বা উপযুক্ত স্থান।

উপাসকের গাথা শ্রবণে তিনি প্রত্যুত্তরে বলিলেন :

৫৯৮. যেমন বর্ষাকালে ভীষণ ঝটিকা প্রবাহে মেঘমালা অপসারিত করে, তেমন বিবেক-প্রতিসংযুক্ত বনই আমার চিত্তকে আকর্ষণ করিতেছে।

৫৯৯. অ-জাত কৃষ্ণবর্ণ কাক যেমন শ্মশানাশ্রয়ে বাসস্থান নির্মাণ করিয়া বিচরণ করে, তেমন আমার চিত্তে বিরাগাশ্রিত ‘কায়গতস্মৃতি’ কর্মস্থান-মার্গ উৎপন্ন হইতেছে।

৬০০. মৈত্রীবিহারী ও বস্তুকামে অলোভী প্রব্রজিতকে যেমন অন্য সেবকেরা রক্ষা করে না, তেমন যেকোনো প্রব্রজিত নিরুপদ্রব কারণে অন্য কাহাকেও ইচ্ছা করে না। কাম্যবস্তুসমূহে একান্ত নিরপেক্ষ ভিক্ষু গ্রামে বা অরণ্যে নির্বদ্বেগে অবস্থান করিয়া থাকে।

৬০১. অগম্ভীর পরিষ্কৃত জলসম্পন্ন, মহৎ শিলা বিস্তৃত, গরুর ন্যায় লাঙ্গুলবিশিষ্ট, কৃষ্ণবর্ণ বানরযুত ও শৈবালাচ্ছাদিত শীতলজল পূর্ণ সেই শৈলসমূহ আমাকে আনন্দ দান করে।

৬০২. সিংহ-ব্যাঘ্র-মৃগ সমাকুল অরণ্যে, কন্দরে, গুহায় ও জনমানবহীন শয্যাসনে আমি পূর্বেও বাস করিয়াছি।

৬০৩. এই বন্য প্রাণীসমূহকে কেহ তীর দ্বারা হত্যা করুক, মুষ্টিযুদ্ধে বধ করুক, যে কোনো উপায়ে দুঃখ উৎপাদন করুক, এইরূপ ক্রোধসংযুক্ত এবং অনার্যাচরিত হিংসামূলক পাপসংকল্প বা মিথ্যা বিতর্ক আমার মনে কোনোদিন উদিত হইয়াছে কি না আমি জানি না।

৬০৪. আমা দ্বারা শাস্তার উপদেশ-অনুশাসন উপাসিত হইয়াছে, আমি বুদ্ধের শাসনে কৃতকার্য হইয়াছি, আমি গুরুভার বিশিষ্ট পঞ্চস্কন্ধাদি নামাইয়া রাখিয়াছি ও আমি ভবতৃষ্ণা সমুহত করিয়াছি।

৬০৫. আমি যে কারণে আগার হইতে অনাগারে প্রব্রজিত হইয়াছি, আমার সেই অভীষ্ট সিদ্ধ হইয়াছে। আমার সমস্ত ভবতৃষ্ণা পরিক্ষয় প্রাপ্ত হইয়াছে।

৬০৬. এখন আমি মরণকে ইচ্ছা করি না, চিরজীবন লাভ করিতেও ইচ্ছা করি না। ভৃত্য যেমন কেবল দিন গণিয়া বেতনের অপেক্ষায় থাকে, আমিও তেমন পরিনির্বাণ লাভের অপেক্ষায় আছি।

৬০৭. আমি মরণকে অভিনন্দন করি না, দীর্ঘ জীবনকেও অভিনন্দন করি না। কেবল জাগ্রত স্মৃতিতে অবহিত হইয়া পরিনির্বাণ লাভের প্রতীক্ষায় রহিয়াছি।

একাদশ নিপাতে একজন স্থবির ১১টি গাথা ভাষণ করিয়াছেন।

একাদশ নিপাত সমাপ্ত।


 

১২. দ্বাদশক নিপাত
১. সীলব স্থবির
৬০৮. এই সত্ত্বলোকে আত্মহিতকামী কুলপুত্র ‘চারিত্র-বারিত্র’ শীলকে শিক্ষা বা পূর্ণ করে। সে শিক্ষা করিলেও পরিপূর্ণ পরিশুদ্ধভাবে উহাতে সুশিক্ষিত হয়, কারণ এই শীল উত্তমরূপে সেবিত হইলে সমস্ত (দেবত্ব-ব্রহ্মত্ব-মোক্ষত্ব) সম্পত্তি আনয়ন করে।

৬০৯. মেধাবী উক্ত ত্রিবিধ সুখ প্রার্থনা করিয়া শীল রক্ষা করে ও ব্রতাদি পূর্ণ করে। সে ইহকালে প্রশংসা, বিত্ত, সন্তুষ্টি লাভার্থ ও পরকালে স্বর্গে পঞ্চকাম সুখ লাভার্থ শীল রক্ষা করে।

৬১০. কায়সংযমের দ্বারা শীলবান বহু মিত্র লাভ করে, পাপকর্ম দ্বারা দুঃশীল মিত্রদিগকে ধ্বংস করে।

৬১১. দুঃশীল ব্যক্তি নিন্দা ও অকীর্তির ভাজন হয়, শীলবান প্রশংসা ও সুকীর্তি অর্জন করিয়া থাকে।

৬১২. কুশলধর্মসমূহের মধ্যে শীল আদি বা প্রথম। সেই শীল উত্তম জ্ঞানার্জনের আধারস্বরূপ ও ‘শমথ-বিদর্শন’ সাধনার মাতৃতুল্য বা জননীস্বরূপ। তাই পবিত্র ধর্মসমূহের মূলভূত বলিয়া আদিতে শীলকে সম্পূরণ করিবে।

৬১৩. সংযমশীল দুশ্চরিত্র নিবারণের বেলা বা সীমা স্বরূপ, মনস্থষ্টি সাধক। সমস্ত বুদ্ধগণের নির্দেশমতে নির্বাণ মহাসমুদ্রের অবগাহন তীর্থস্বরূপ।

৬১৪. সেই কারণে শীল পালনে মনোযোগী হইবে। মারসৈন্য মর্দনে শীলরূপ সৈন্যসদৃশ আর অন্য সৈন্য নাই, তৃষ্ণাছেদনকালেও শীলরূপ অস্ত্রই উত্তম, শরীরের শোভাবৃদ্ধি কারণে শীলাভরণই শ্রেষ্ঠ, জীবন রক্ষণে শীলরূপ কবচই অভেদ্য।

৬১৫. অপায় অতিক্রম কারণে শীলরূপ সেতু মহাশক্তিশালী, সর্বদিক সুগন্ধ করণে শীলরূপ গন্ধই অনুত্তর, শীলরূপ বিলেপনই শ্রেষ্ঠ, কারণ এই শীলগন্ধ দশদিকে প্রবাহিত হয়।

৬১৬. শীলরূপ সম্বল অগ্র, শীলরূপ পাথেয় উত্তম, শীলরূপ বাহনই নিরাপদ যান। তৎপ্রভাবে স্বর্গ-ব্রহ্মাদিতে সুখেই গমন করিতে পারে।

৬১৭. দূষিতচিত্ত ব্যক্তি ইহকালে নিন্দা ও পরকালে নরক ভোগ করিয়া থাকে। শীল পালনে অমনোযোগী দুর্মনা, অজ্ঞানী ব্যক্তি ইহলোকে লোকের তাড়না ও পরলোকে যমের তাড়না ভোগ করিয়া থাকে।

৬১৮. সুচিত্তপরায়ণ ব্যক্তি ইহলোকে সুকীর্তি ও পরলোকে স্বর্গ লাভ করে। শীলপালনে সুসমাহিত, সুমন, ধীর ব্যক্তি ইহ-পরলোকে বিবিধ শান্তিসুধা উপভোগ করে।

৬১৯. ইহলোকে শীল পালনই অগ্র, প্রজ্ঞাসাধন উত্তম, দেব-মনুষ্যলোকের মধ্যে শীলকে আদিতে এখানে গৃহীত বলিয়া প্রজ্ঞার চেয়ে শীলের জয়ই প্রধান। স্থবির এই শীল দেশনা দ্বারা নিজের অর্হত্ত্বফল প্রকাশ করিলেন।

২. সুনীত স্থবির
৬২০. আমি নীচকুলে দরিদ্র ও অনশনক্লিষ্ট হইয়া জন্মগ্রহণ করি। আমার কাজ অতিশয় হীন ছিল, পুষ্পাদি আবর্জনা ত্যাগ করিতাম।

৬২১. মানুষের পক্ষে যাহা ঘৃণিত, অবজ্ঞাকৃত, তিরস্কৃত কাজ, তাহা অতি ছোটো মনে করিতাম ও দর্শন মাত্রেই সকলকে প্রণাম করিতে হইত।

৬২২. একদা ভিক্ষুসংঘ পরিবৃত বৃদ্ধকে দর্শন করি, মহাবীর তখন পুরোত্তম মগধরাজ্যে প্রবেশ করিতেছেন।

৬২৩. এমন সময়ে আমার ভারখানি অদূরে নিক্ষেপ করিয়া তাঁহাকে বন্দনার জন্য অগ্রসর হই। পুরুষোত্তম আমার প্রতি দয়া করিয়া দাঁড়াইলেন।

৬২৪. আমি তখন শাস্তার চরণে বন্দনাপূর্বক একপার্শ্বে দাঁড়াইয়া সর্বসত্ত্বোত্তমের নিকটে প্রব্রজ্যা প্রার্থনা করি।

৬২৫. সেই সর্বলোকের করুণাধার কারুণিক শাস্তা আমাকে ‘আস ভিক্ষু’ বলিয়া যেই আহ্বান করিলেন, উহাতেই আমার উপসম্পদা হইল।

৬২৬. সেই হইতে আমি একাকী অরণ্যে আলস্য পরিত্যাগপূর্বক জিনরাজের উপদেশানুযায়ী সাধনায় রত হই।

৬২৭. রাত্রির প্রথম যামে পূর্বজন্ম জ্ঞান লাভ করি, রাত্রির মধ্যম যামে দিব্যচক্ষু জ্ঞান লাভ করি ও রাত্রির শেষযামে অবিদ্যারূপ তমঃকে প্রদলন করিয়া অর্হত্ত্বফল লাভ করি।

৬২৮. পরে রাত্রির অবসানে যখন সূর্যোদয় হয়, তখন ইন্দ্র-ব্রহ্মা প্রভৃতি আগমন করিয়া আমাকে বন্দনা করিলেন।

৬২৯. হে পুরুষনাগ, তোমাকে নমস্কার হউক, হে পুরুষোত্তম, তোমাকে নমস্কার হউক। যেহেতু তোমার আসব ক্ষীণ হইয়াছে, তাই হে মারিষ, তুমি দাক্ষিণেয় হইয়াছ।

৬৩০. অতঃপর শাস্তা আমাকে দেবসংঘ পরিবেষ্টিত দেখিয়া ঈষৎ হাস্যে এই গাথা ভাষণ করিলেন :

৬৩১. ইন্দ্রিয় সংযমে, শীলরক্ষণে, প্রজ্ঞাসাধনে ও বিবিধ শ্রেষ্ঠাচরণে আর্য-ব্রাহ্মণ নামে কথিত হয়, এই কারণে আর্য-ব্রাহ্মণই সর্বাপেক্ষা উত্তম।

দ্বাদশক নিপাতে দুইজন স্থবির ২৪টি গাথা ভাষণ করিয়াছেন।

দ্বাদশক নিপাত সমাপ্ত।


 

১৩. ত্রয়োদশ নিপাত
১. সোণকোলিবীস স্থবির
৬৩২. অঙ্গরাজ্যের অশীতি সহস্র প্রজারঞ্জক, সমুৎকৃষ্ট ঐশ্বর্য সমন্বিত রাজা বিম্বিসারের পরিবার স্থানীয় যে সোণ শ্রেষ্ঠী ছিল, সেই সোণ আজ লোকোত্তর ধর্মে উৎকৃষ্টতর ফল লাভ করিল; সে গৃহীকালে শ্রেষ্ঠ মানব ছিল, এখনো সংসারাবর্ত দুঃখের পরপারে চলিয়া গেল।

৬৩৩. অপায়-কামসুগতিতে জন্মদাতা পাঁচটি নিম্নমুখী বন্ধন মার্গত্রয়ে (স্রোতাপত্তি, সকৃদাগামী, অনাগামী) ছেদন করিবে। রূপারূপভবে জন্মদাতা পাঁচটি উপরিমুখী বন্ধন শ্রদ্ধাদি পঞ্চেন্দ্রিয়বলে বিশেষভাবে আয়ত্ব করিয়া অর্হত্ত্বমার্গ দ্বারা ত্যাগ করিবে। এই প্রকারে কামরাগ-দ্বেষ-মোহ-মান-মিথ্যাদৃষ্টি (ভ্রান্ত ধারণা) এই পঞ্চ সঙ্গ অতিক্রমকারী ভিক্ষু কাম-ভব-মিথ্যাদৃষ্টি-অবিদ্যারূপ স্রোত উত্তীর্ণ নামে কথিত হয়।

৬৩৪. উদ্গত নলতুল্য তুচ্ছ মানী, স্মৃতিবিহ্বলতা-হেতু প্রমত্ত, বহিরায়তন কামপঙ্কে নিমগ্নশীল ভিক্ষুর শীল-সমাধি-প্রজ্ঞা পূর্ণতা লাভ করে না।

৬৩৫. কারণ সে প্রব্রজিতকাল হইতে শীলরক্ষণে-অরণ্যবাসে-ধুতাঙ্গ পালনে-ভাবনা সাধনে অবহিত না হইয়া কেবল পাত্র-চীবর ছাতা-জুতা প্রভৃতি বিবিধ দ্রব্য সংগ্রহজনিত অকার্য সাধনে সচেষ্ট হইয়া থাকে। তাই তাহার নলতুল্য তুচ্ছ-মান প্রমত্তভাব ও কাম-ভব-মিথ্যাদৃষ্টি-অবিদ্যা এই আসব চতুষ্টয় বৃদ্ধিপ্রাপ্ত হইয়া থাকে।

৬৩৬. যাহাদের কায়ানুদর্শী ভাবনা সুভাবিত হইয়াছে, তাহারা দ্রব্যাদি সংগ্রহে অকার্য সাধন করে না, সতত চারি সম্প্রজ্ঞানে (সার্থক, হিতজনক, গোচর, অসম্মোহে) অবস্থিত থাকে, সেই স্মৃতিশীল সম্প্রজ্ঞানী ভিক্ষুদের আসব ক্ষয় পাইয়া থাকে।

৬৩৭. ‘এখন সমীপস্থ ভিক্ষুদিগকে উপদেশচ্ছলে বলিতেছেন, ‘কামসুখ-আত্মগ্লানি অন্তদ্বয় বর্জিত মধ্যম পন্থা অষ্টমার্গ দেশক ভগবানের প্রদর্শিত পথ ধরিয়া চল, মধ্যে মধ্যে থামিও না।

৬৩৮. তাই আত্মহিতকামী কুলপুত্র নির্বাণ প্রত্যক্ষ কারণে নিজকে নিয়োজিত করে। আমি দৃঢ়বীর্য সহকারে সাধনে রত হইলে ত্রিলোকপূজ্য অনুত্তর শাস্তা আমার গতি নির্দেশ করিয়া দেন। চক্ষুষ্মান বীণার টান-ঢিল-সমতা নির্দেশক উপমা প্রদান করিয়া আমাকে ধর্মোপদেশ দেন, আমি তাঁহার বচন শ্রবণ করিয়া ভাবনায় মনোযোগী হই।

৬৩৯. তিনি আমাকে অর্হত্ত্বফল প্রাপ্তির জন্য অতিদৃঢ়তায় চঞ্চলতা ও অতি শৈথিল্যে আলস্য উৎপত্তির দোষ বর্ণনা করিয়া ইন্দ্রিয় সমতায় নিয়োগ করিলেন। আমি সেই নির্দেশমতে ভাবনা করিয়া ত্রিবিধ বিদ্যা প্রাপ্ত হইয়াছি ও বুদ্ধের শাসনে কৃতকার্য হইয়াছি।

৬৪০-৬৪১. আমি প্রব্রজিত হইয়া সাধু উপায়ে কামবাসনা ত্যাগ করিয়াছি ও ধ্যানচিত্ত লাভ করিয়াছি; দুঃখ ত্যাগ করিয়া শান্তভাব প্রাপ্ত হইয়াছি, অর্হত্ত্বফল লাভার্থ বিদর্শন ভাবনায় অনুপ্রাণিত হইয়াছি, তৃষ্ণার ক্ষয় সাধনে অনুপ্রবিষ্ট হইয়াছি, চিত্তের সম্মোহ বর্জনে আর্যমার্গে উপগত হইয়াছি। চক্ষু প্রভৃতি আয়তনের উৎপত্তি দেখিয়া চিত্ত সর্বাসব বিমুক্ত হইয়াছে।

৬৪২. সেই কারণে সম্যক প্রকারে বিমুক্ত-শান্তচিত্ত অর্হৎ ভিক্ষুর কৃত কুশলাকুশলের উপচয় নাই, আর তাঁহার কোনো কর্তব্যও অবশিষ্ট নাই।

৬৪৩-৬৪৪. শিলাময় পর্বত যেমন বায়ুবেগে কম্পিত হয় না, তেমন রূপ-রস-শব্দ-গন্ধ-স্পর্শ নিমিত্ত প্রভৃতি ইষ্টানিষ্ট গুণে অর্হতের চিত্তকে কম্পিত করিতে পারে না। সেই সর্বযোগ-বিমুক্ত সুস্থির চিত্ত ভিক্ষু সময়ে সময়ে সাধনে রত হইয়া ব্যয় বা নিরোধ লক্ষণ এবং ভগ্নপ্রবণ স্বভাবধর্মকে দর্শন করিয়া থাকেন।

ত্রয়োদশ নিপাতে একজন স্থবির তেরোটি গাথা ভাষণ করিয়াছেন।

ত্রয়োদশ নিপাত সমাপ্ত।


 

১৪. চতুর্দশ নিপাত
১. খদিরবনীয় রেবত স্থবির
৬৪৫. আমি যখন আগার হইতে অনাগারে প্রব্রজিত হইয়াছি, সেই হইতে অনার্যজন আচরিত হিংসাযুক্ত সংকল্প আমার চিত্তে কোনোদিন উদিত হইয়াছে বলিয়া জানি না।

৬৪৬. ‘এই বন্য প্রাণীদিগকে বধ করুক, হত্যা করুক, ইহারা যেকোনো উপায়ে দুঃখ প্রাপ্ত হউক, এই সংকল্প প্রব্রজিতকাল হইতে এই সুদীর্ঘ সময়ের মধ্যে কোনো দিন আমার উদিত হয় নাই।

৬৪৭. বুদ্ধ যেভাবে মৈত্রীধর্ম দেশনা করিয়াছেন, সেইভাবে মৈত্রী ভাবনাই বিশেষরূপে জানি। উহা অপ্রমাণরূপে আমার সুভাবিত হইয়াছে, অনুক্রমে উহাই আমার পরিচিত হইয়াছে।

৬৪৮. সকলে আমার মিত্র, সকলে আমার সখা, সর্ব প্রাণীর প্রতি আমার দয়া, আমি সর্বদা সকলের হিতকামী ও সকলের প্রতি মৈত্রীচিত্ত পোষণ করি।

৬৪৯. আমি নিকটস্থ কাহাকেও হিংসাবশে আকর্ষণ করি না, দূরস্থ কাহারও প্রতি কূপিত চিত্ত নহি। আমি সকলকে আনন্দ দান করি, আমি অকাপুরুষ সেবিত ব্রহ্মবিহারেই অবস্থান করি।

৬৫০. আমি বিতর্কহীন দ্বিতীয় ধ্যান প্রাপ্ত, আর্য তূষ্ণীভাবযুত সম্যকসম্বুদ্ধের শ্রাবক নামে কথিত হই।

৬৫১. যেমন শিলাময় পর্বত অচল সুপ্রতিষ্ঠিত, তেমন মোহ ক্ষয়প্রাপ্ত অর্হৎ ভিক্ষু পর্বতের ন্যায় কম্পিত হয় না।

৬৫২. কামরাগাদিহীন, শুচি অনুসন্ধিৎসু সৎপুরুষের কেশাগ্র মাত্র পাপও সুপরিব্যাপ্ত মেঘতুল্য বোধ হয় ‘সেই কারণে আমাকে চোর বলিয়া সন্দেহ করিবেন না।’

৬৫৩-৬৫৭. যেমন প্রত্যন্তবাসীরা নগরের ভিতর-বাহির প্রাচীর শক্তভাবে প্রস্তুত করে, তেমন তোমরাও শরীরের ষড়দ্বারকে পাপ হস্ত হইতে রক্ষা কর। যে রক্ষা করে না, সে সুক্ষণকে অতিক্রম করিতেছে। (অবশিষ্ট ব্যাখ্যা ৬০৫ নম্বরে দেখ)

৬৫৮. দান-শীলাদি কুশলকর্ম সকলে অপ্রমাদের সহিত সম্পাদন কর, ইহাই আমার অনুশাসন বা উপদেশ। আমি সমস্ত ক্লেশভব হইতে বিমুক্ত হইয়াছি, নিশ্চয়ই আমি পরিনির্বাণ লাভ করিব।

স্থবির এই গাথাগুলি ভাষণ করিয়া আকাশে উঠিয়া বসিলেন এবং আকাশেই পরিনির্বাণ লাভ করিলেন।

২. গোদত্ত স্থবির
৬৫৯-৬৬০. যেমন শকটধূরে যোজিত ধূরবাহী উত্তম বৃষভ অতিভারে মর্দিত হইয়াও যুগ ত্যাগ করিয়া যায় না, তেমন বারিপূর্ণ সমুদ্রের ন্যায় লৌকিক-লোকোত্তর প্রজ্ঞাবলে পরিপূর্ণ ব্যক্তিগণ অপরকে পরিভব বা অনাদর করেন না, প্রাণীদের প্রতি আর্যগণের স্বভাবতই করুণা থাকে।

৬৬১. সাধারণত লভ্যালভ্য বিষয়ে লাভে আনন্দিত, অলাভে দুঃখিত হওয়া স্বাভাবিক, সেইরূপ হানি-বৃদ্ধি কারণে নরগণ দুঃখ প্রাপ্ত হইয়া থাকে, ইহপরলোকেও মানবগণ সেই কারণে শোক প্রাপ্ত হয়।

৬৬২. স্বভাবত সকলে সুখে থাকিলেই উন্নতি ও দুঃখে থাকিলে অবনতি মনে করে অর্থাৎ ধনাগমে উন্নতি ও ধনক্ষয়ে অবনতি মনে করে। অজ্ঞানীগণ ধন যে নশ্বর, নিজেও যে তৃষ্ণামুক্ত নয় ইহা সম্যকরূপে না দেখিয়া উন্নতি-অবনতি দুইটিতে নিষ্পীড়িত হয়।

৬৬৩-৬৬৫. যেই আর্যগণ সুখ-দুঃখ-উপেক্ষা বেদনায় অনাসক্ত হইয়া তৃষ্ণাকে অতিক্রম করিয়াছেন, নগরদ্বারের সুপ্রোথিত স্তম্ভ যেমন বাতাসে কম্পিত হয় না, তেমন উন্নতি-অবনতিতে সেই আর্যগণও কম্পিত হন না। তাঁহারা লাভে-অলাভে, কীর্তিতে-অকীর্তিতে, নিন্দায়-প্রশংসায়, সুখে ও দুঃখে এই অষ্ট লোকধর্মে কমলদলে অলিপ্ত জলবিন্দুবৎ সর্বপ্রকারে লিপ্ত হন না। সেই বীরগণ সর্বদা নির্বদ্বেগে থাকেন। তাঁহারা সর্বত্র অপরাজিত।

৬৬৬-৬৬৭. ধর্মসাধনে যে অলাভ, অধর্মসাধনে সে লাভ, এই দুইটির মধ্যে ধর্মত অলাভও শ্রেয়, অধর্মত লাভও শ্রেয়স্কর নহে নির্বোধদের যশলাভ, জ্ঞানীদের অযশ লাভ এই দুইটির মধ্যে ধর্মত অযশ লাভই শ্রেয়, অধর্মত যশ লাভ শ্রেয়স্কর নহে।

৬৬৮. অজ্ঞানীর প্রশংসা লাভের ও জ্ঞানীর নিন্দা লাভের মধ্যে ধর্মত নিন্দা লাভ শ্রেয়, অধর্মত অজ্ঞানীর প্রশংসা লাভও শ্রেয়স্কর নহে।

৬৬৯. কামজনিত সুখ ও বিবেকজনিত দুঃখের মধ্যে বিবেকজনিত দুঃখই শ্রেয়, কামজনিত সুখও শ্রেয়স্কর নহে।

৬৭০. অধর্মত জীবন ধারণের ও ধর্মত মরণের মধ্যে ধর্মত মরণই শ্রেয়, অধর্মত বাঁচিয়া থাকাও শ্রেয়স্কর নহে।

৬৭১. আর্যমার্গ-প্রভাবে কামনা প্রভৃতি যাঁহাদের ধ্বংস হইয়াছে, ভবাভবে ক্লেশ ক্ষয় করিয়া যাঁহারা শান্ত চিত্ত, পঞ্চস্কন্ধে তৃষ্ণা-দৃষ্টিবশে যাঁহারা অনাশ্রিত, তাঁহাদের প্রিয়াপ্রিয় কিছুই নাই।

৬৭২. তাঁহারা বোধ্যঙ্গ, ইন্দ্রিয়, বল বিষয়ক ভাবনা করিয়া পরম শান্তি প্রাপ্ত হন এবং আসববিহীন হইয়া পরিনির্বাণ লাভ করেন।

চতুর্দশ নিপাতে দুইজন স্থবির ২৮টি গাথা ভাষণ করিয়াছেন।

চতুর্দশ নিপাত সমাপ্ত।


 

১৫. ষোড়শ নিপাত
১. অঞ্ঞাত কোণ্ডঞ্ঞ স্থবির
৬৭৩. যদিও আমি অনেকবার শাস্তার ধর্ম শুনিয়াছি, কিন্তু আপনার মহারসমূলক ধর্ম শ্রবণ করিয়া অধিকতর প্রসন্ন হইয়াছি। সমস্ত ক্লেশ ও সংস্কার হইতে বিরাগ উৎপাদন কারণে ও রূপাদি কোনো উপাদান অননুগৃহীত কারণে এই ধর্ম দেশিত হইয়াছে।

‘ইন্দ্ররাজ আনন্দজ্ঞাপনী গাথায় স্থবিরের প্রশংসা করিয়া অভিবাদনপূর্বক দেবলোকে প্রস্থান করিলেন। একদিন স্থবির মিথ্যাবিতর্কে মর্দিত পৃথগ্‌জনগণের চিত্ত বিকার দর্শন করিয়া নিজের তদ্বিপরীত চিত্ত উৎপাদন করিয়াছেন ভাবিয়া গাথাগুলি প্রকাশ করিলেন।’

৬৭৪. এ জগতের মধ্যে মনুষ্যলোকে নীল-পীতাদি ও স্ত্রী-পুরুষাদি বহু বিচিত্র কামবিতর্কজাত শোভনকর মিথ্যাসংকল্প অজ্ঞানীদের চিত্ত মর্দন করিয়া থাকে।

৬৭৫. বায়ুবেগে উত্থিত রজ যেমন মহামেঘ বর্ষণে উপশম হয়, তেমনি আর্যশ্রাবক লোকের বিচিত্রকর সমুদয় আস্বাদ-দোষ-নিঃসরণ প্রজ্ঞাযোগে দর্শন করিয়া মিথ্যা সংকল্পকে উপশম করে।

৬৭৬-৬৭৮. যখন প্রজ্ঞাবান ষড়বিষয়ে সংগৃহীত সমস্ত ত্রৈভূমিক পঞ্চস্কন্ধকে অনিত্য বলিয়া বিদর্শন প্রজ্ঞা দ্বারা দর্শন করে, তখন সংসারাবর্ত দুঃখে উৎকণ্ঠিত হইয়া যথার্থ সত্য উপলব্ধি করে, এই জ্ঞানদর্শন বিশুদ্ধির একমাত্র প্রকৃষ্ট উপায় বা পথ। যখন ভয়মূলক উৎপত্তি বিনাশকে দুঃখ বলিয়া... যখন সমস্ত ত্রৈভূমিক ধর্মকে অসার-অবাধ্য-শূন্য-আত্ম প্রতিপক্ষ অনাত্মারূপে দর্শন করে...।

৬৭৯. দৃঢ়বীর্যপরায়ণ, জন্ম-মৃত্যু ধ্বংসকারী, পূর্ণ ব্রহ্মচর্য ও মার্গফল প্রাপ্ত যেই কোণ্ডঞ্ঞ স্থবির সম্যকসম্বুদ্ধের কথিত নিয়মে ধর্মজ্ঞান উপলব্ধি করিয়াছেন, যিনি পর্বততুল্য দুষ্প্রদলনীয় চারি স্রোতরূপ পাশ ও পঞ্চ চিত্তখিলকে (স্থাণুকে) আর্যমার্গরূপ অস্থি দ্বারা ছেদন করিয়া এবং অজ্ঞানতারূপ দুর্ভেদ্য শৈলকে বজ্রতুল্য জ্ঞানে ভাঙ্গিয়া চারি স্রোতের পরতীরে উত্তীর্ণ ও নির্বাণগত হইয়াছেন, সেই ধ্যানী মারবন্ধন হইতে মুক্তি লাভ করিয়াছেন।

৬৮১-৬৮৩. তৎপর একদিবস স্থবির নিজের এক শিষ্যভিক্ষুকে কুসংসর্গে আলস্যপরায়ণ, হীনবীর্য ও উদ্ধত চিত্ত হইয়া অবস্থান করিতে দেখিয়া তথায় গমন করিলেন। বলিলেন, ‘বন্ধু, এইরূপ করিও না, কুসংসর্গ ত্যাগ করিয়া সাধুসংসর্গে শ্রমণ ধর্ম পালন কর।’ শিষ্য স্থবিরের উপদেশে কর্ণপাত করিল না। তাই তাঁহার ধর্মসংবেগ উৎপন্ন হইল। তৎপর তিনি শিষ্যের অনাচারকে নিন্দা করিয়া ও বিবেকবাসের প্রশংসা করিয়া গাথা ভাষণ করিলেন।

‘সমুদ্রে পতিত পুরুষ যেমন তরঙ্গাঘাতে ডুবিয়া যায়, তেমন উদ্ধত চপল ভিক্ষুও পাপী মিত্রাশ্রয়ে সংসার সমুদ্রে ডুবিয়া যায়। অনুদ্ধত, অচঞ্চল, হিতাহিত চিন্তায় সুনিপুণ, সংযতেন্দ্রিয়, কল্যাণমিত্র মেধাবী সংসারাবর্ত দুঃখের অবসান করিতে সমর্থ হয়।’

৬৮৪-৬৮৮. বিবেকপরায়ণ, তপস্যা কারণে কৃশ-শরীর, শিরাজাল বিস্তৃত গাত্র, মাত্রজ্ঞ, অন্ন-পানীয়ের প্রতি অলোভী সাধক মহাবনে দংশক-মশক দ্বারা দংশিত হইয়া সংগ্রামশীর্ষে নাগতুল্য স্মৃতিসহকারে বাস করে। (অবশিষ্ট গাথার ব্যাখ্যা পূর্ববৎ) আমি আগার হইতে অনাগারে যেই কারণে প্রব্রজিত হইয়াছি, আমার সেই অভীষ্ট সিদ্ধ হইয়াছে। এমন অবাধ্য শিষ্যের প্রয়োজন কী?’

স্থবির উপরোক্ত গাথাগুলি ভাষণ করিয়া ছদ্দন্ত-হ্রদে প্রত্যাবর্তনপূর্বক বারো বৎসর একাকী বাস করিলেন। যখন পরিনির্বাণকাল আসন্ন হইল, তখন শাস্তার চরণে নিবেদন করিয়া ছদ্দন্ত-হ্রদেই পরিনির্বাপিত হইলেন।

২. উদায়ি স্থবির
৬৮৯. মনুষ্যজন্ম লব্ধ, আত্মদান্ত, সমাহিত চিত্ত, চারি ব্রহ্মবিহারপথে অবস্থিত সম্বুদ্ধ সমস্ত সংস্কারকে সাম্য করিয়া নির্বাণে প্রবিষ্ট হইয়াছেন।

৬৯০. পণ্ডিত মনুষ্যগণ স্কন্ধাদি ষড়বিধ ধর্মে পারগত যেই সম্যকসম্বুদ্ধকে নমস্কার করেন, দেবগণও তাঁহাকে নমস্কার করেন, ইহা আমি সারিপুত্র প্রমুখ অর্হৎগণের মুখেই শুনিয়াছি।

৬৯১. সমস্ত দশবিধ সংযোজনকে অতিক্রমকারী, ক্লেশরূপ বন হইতে নির্বাণে আগমনকারী, সমস্ত কামবাসনা হইতে বাহিরে আসিয়া প্রব্রজ্যা-ধ্যান-বিদর্শনে অভিরত, শৈল-নির্গত কাঞ্চন সদৃশ বুদ্ধকে দেব-নরগণ বন্দনা করিয়া থাকেন।

৬৯২. পর্বতরাজ হিমালয় যেমন অন্যান্য পর্বতের চেয়ে সর্ববিষয়ে প্রধান, তেমন এই বুদ্ধনাগ কায়রুচি ও জ্ঞানরুচি-প্রভাবে দেব-নরের মধ্যে একান্তই সর্বপ্রধান; অহিনাগ, হস্তীনাগ, পুরুষনাগ ও স্রোতাপন্ন, সকৃদাগামী, অনাগামী, অর্হৎনাগ ও পচ্চেক বুদ্ধ নাগ প্রভৃতির মধ্যে সত্যনাগ বুদ্ধই সর্বাপেক্ষা শ্রেষ্ঠ।

৬৯৩-৬৯৬. আমি সেই বুদ্ধনাগের গুণ তোমাদিগকে কীর্তন করিব। তিনি কোনো প্রকারের আগু বা পাপ করেন না, সেই কারণে তিনি নাগ নামে অভিহিত। সেই বুদ্ধনাগের সম্মুখস্থ পদদ্বয় শীল ও করুণা; তাঁহার অপর চরণদ্বয় স্মৃতি ও সম্প্রজ্ঞান। সেই মহানাগ বুদ্ধের শৌণ্ড শ্রদ্ধা; তাঁহার শ্বেতদন্ত উপেক্ষা; স্মৃতি তাঁহার গ্রীবা শির; তাঁহার প্রজ্ঞা; ধর্মচিন্তা তাঁহার ঘ্রাণ বা মীমাংসা; উদর তাঁহার শমথ-বিদর্শন ভাবনা; বালধি তাঁহার বিবেক। তিনি নিমিত্ত ও লক্ষণ গ্রহণে সুদক্ষ ধ্যানী, পরমাশ্বাসপ্রদ নির্বাণরত, ফলসমাপত্তিতে সুসমাহিত।

৬৯৭. কারণ সেই বুদ্ধনাগ গমনে, দাঁড়ানে, শয়নে, উপবেশনে সর্বদা সমাহিত থাকেন। এতদ্ব্যতীত চক্ষুদ্বারাদি সমস্ত বিষয়ে তিনি সংযত। এই কারণে বুদ্ধগন্ধ হস্তীর সর্বাবয়ব পরিপূর্ণ।

৬৯৮. তিনি পবিত্র বা নিষ্পাপমূলক ভোজন করেন, সদোষজনক ভোজন করেন না। তিনি অন্ন-বস্ত্র পাইলেও সঞ্চয় দোষ বর্জন করিয়াছেন।

৬৯৯. তিনি ক্ষুদ্র-মহৎ সমস্ত আবর্ত-সংযোজন ও ক্লেশ-বন্ধন ছেদন করিয়া যেই যেই দিকে গমন করেন, নিরপেক্ষভাবেই গমন করেন।

৭০০-৭০১. পুণ্ডরীক যেমন জলে উৎপন্ন হইয়া জলেই বৃদ্ধি প্রাপ্ত হয়, অথচ সেই শুচি-গন্ধ মনোরম পুষ্প জলে লিপ্ত হয় না, তেমন বুদ্ধ জগতে উৎপন্ন হইয়া জগতেই বিচরণ করেন, অথচ পদ্ম যেমন জলে লিপ্ত হয় না, তিনিও তেমন তৃষ্ণা-দৃষ্টি-মানবশে সংসারে লিপ্ত হন না।

৭০২-৭০৩. প্রজ্বলিত মহাঅগ্নি যেমন অঙ্গার অবশিষ্ট থাকা সত্ত্বেও ইন্দনাভাবে নিবিয়া গেলেও নির্বাপিত বলিয়া বলা হয়, তেমন বিজ্ঞ কর্তৃক অর্থ প্রকাশিনী এই নাগোপমা বর্ণিত হইয়াছে। আমি অর্হৎনাগ দ্বারা যেই বুদ্ধনাগের গুণ বর্ণনা করা হইল, তাহা অন্য মহানাগ ক্ষীণাসবগণ পরিজ্ঞাত হইবেন।

৭০৪. কামরাগ-দ্বেষ-মোহ বিগত অনাসব শরীরকে ত্যাগ করিয়া পরিনির্বাণ লাভ করিবেন।

স্থবির চৌষট্টি পদযুক্ত ষোলোটি গাথা চৌদ্দ প্রকার উপমাযোগে সর্বসাধারণের অবগতির নিমিত্ত প্রকাশপূর্বক উপসংহারে অনুপাদিশেষ নির্বাণ সংযোগ করিয়া দেশনা শেষ করিলেন।

মহাঋদ্ধিশালী কোণ্ডঞ্ঞ ও উদায়ি এই দুইজন স্থবির ষোড়শ নিপাতে ৩২টি গাথা ভাষণ করিয়াছেন।

ষোড়শ নিপাত সমাপ্ত।


 

১৬. বিংশতি নিপাত
১. অধিমুত্ত স্থবির
৭০৫. আমরা যজ্ঞ সম্পাদন ও ধন সংগ্রহ কারণে যেই প্রাণীদিগকে পূর্বে হত্যা করিয়াছি, ভয়ে আজ একজন ব্যতীত অবশিষ্ট প্রাণীদের মৃত্যুভয় জাত হইয়া তাহাদের শরীর কম্পিত হয়। ‘আপনাদের দাস হইব, আমাদিগকে ছাড়িয়া দেন’ বলিয়া তাহারা বিলাপ করিয়া থাকে।

৭০৬. অথচ তোমার সেই ভয় নাই, বরঞ্চ তোমার স্বাভাবিক বর্ণ হইতে মুখের চেহারা আরও উজ্জ্বল দেখাইতেছে। তখন তিনি ভাবিতেছেন, ‘যদি চোরেরা আমাকে হত্যা করে, এখন আমি পরিনির্বাণ প্রাপ্ত হইব। তাই তাঁহার মুখের জ্যোতি উজ্জ্বল হইয়াছিল।’ হে শ্রমণ, এইরূপ মহাভয় সময়ে কেন তুমি বিলাপ করিতেছ না? ‘তখন তিনি দলপতিকে প্রত্যুত্তর প্রদানচ্ছলে নিম্নোক্ত ধর্মোপদেশ প্রদান করেন।

৭০৭. হে গ্রামণি, আমার ন্যায় বীততৃষ্ণ ব্যক্তির কোনো দুঃখ-দৌর্মনস্য নাই, অর্হতের পঞ্চবিংশতি মহাভয় নিশ্চয়ই অপগত হয়।

৭০৮. আমার ভবতৃষ্ণা পরিক্ষীণ ও মার্গপ্রজ্ঞাবলে যথার্থ ধর্ম দৃষ্ট হওয়াতে যেমন কোনো পুরুষ গুরুভার পরিত্যাগ করিয়া ভারমুক্ত হয়; তেমন আমার মরণ হেতু ভয় উৎপন্ন হয় না।

৭০৯. আমার ব্রহ্মচর্য উত্তমরূপে আচরিত হইয়াছে, অষ্টমার্গ সুভাবিত হইয়াছে, বহু রোগমুক্ত ব্যক্তি যেমন আনন্দ লাভ করে, তেমন পঞ্চস্কন্ধরূপ রোগ হইতে মুক্ত বলিয়া মৃত্যুতে আমার ভয় নাই।

৭১০-৭১১. উত্তমরূপে আমার ব্রহ্মচর্য আচরিত হইয়াছে, অষ্টমার্গ সুভাবিত হইয়াছে, ভ্রমে বিষপান করিয়া উহা পরিত্যাগের ন্যায় আমি ত্রিবিধ দুঃখে জর্জরিত ও একাদশ প্রকার অগ্নিতে বিদগ্ধ হইয়া ত্রিভবে যে আস্বাদ নাই, তাহা জ্ঞানচক্ষে প্রত্যক্ষ করিয়াছি। সেজন্য এই মৃত্যুতে আমার ভয় নাই। যেমন বধ্যস্থানে বধার্থ গৃহীত চোর হস্ত হইতে মুক্ত ব্যক্তি আনন্দ লাভ করে, তেমন সংসারের অপরপারে নির্বাণগত, চারি উপাদান হীন, ষোড়শ প্রকার কার্য উত্তীর্ণ, কামাদি আসব বিমুক্ত বলিয়া আমার আয়ুক্ষয় হইয়াছে; তাই আমি সন্তুষ্ট হইয়াছি।

৭১২. আমি উত্তম অর্হৎ ধর্ম লাভ করিয়াছি, সমস্ত লোকে যে দীর্ঘায়ু ও সুখ চায়, আমি তাহা চাহি না। প্রজ্বলিত গৃহ হইতে নিষ্ক্রান্ত ব্যক্তি যেমন মৃত্যুর জন্য শোক করে না, তেমন অর্হৎ মরণ-শোক প্রাপ্ত হয় না।

৭১৩. এ জগতে মনুষ্যের যাহা কিছু সঞ্চিত বস্তু আছে, প্রাণীদের যাহা উৎপত্তি ভব উপলব্ধি হয়, ইহা ইচ্ছানুরূপ অধিকৃত বিষয় নহে বলিয়া মহর্ষি বুদ্ধ কর্তৃক বর্ণিত হইয়াছে, কারণ ‘সমস্ত চাতুর্ভূমিক ধর্ম অনিত্য,’ ইহা জানা থাকিলে আর শোক করিতে হয় না।

৭১৪. বুদ্ধ যেরূপ দেশনা করিয়াছেন, সেরূপ ভবত্রয়কে প্রজ্ঞাবলে জানিতে পারিলে, যেমন সুখকামী কোনো ব্যক্তি আতপ-তপ্ত লৌহগুলি হাতে নেয় না, তেমন ক্ষুদ্র-মহৎ ভবে জন্ম গ্রহণার্থ কেহ তৃষ্ণা উৎপাদন করে না।

৭১৫. অতীতকালে আমি এরূপ ছিলাম বলিয়া আমার আত্মদৃষ্টি উৎপন্ন হয় না, ভবিষ্যতে আমার এরূপ হইবে বলিয়া আমার আত্মদৃষ্টি নাই। ক্ষণে ক্ষণে সংস্কার ভগ্ন হইবে, ইহাতে আমার আর কী বিলাপ করিবার আছে।

৭১৬. হে গ্রামণি, আত্মসারে অমিশ্র শুদ্ধ অবিদ্যাদি প্রত্যয় ধর্ম উৎপন্ন হইতেছে, শুদ্ধ ক্লেশ-কর্ম-বিপাক-সংস্কার সন্ততি প্রবাহিত হইতেছে, এরূপ সবিদর্শন মার্গ প্রজ্ঞাবলে যথার্থরূপে দর্শকের মৃত্যুভয় উৎপন্ন হইতে পারে না।

৭১৭. অস্বামীক তৃণকাষ্ঠসম সংস্কার লোককে যখন প্রজ্ঞাবলে দর্শন করে, তখন ‘আমার বলিয়া’ কিছুই তথায় না পাইয়া প্রজ্ঞাবান যখন ঠিক জানে যে ‘ইহা আমার নহে’ তখন আর শোক করে না।

৭১৮. আমি এই ঘৃণিত শরীরে উৎকণ্ঠিত হইতেছি, আমি কোনো ভবকে প্রার্থনা করিতেছি না, আমার এই শরীর ভগ্ন হইয়া যাইবে, আমাকে অন্য শরীর আর গ্রহণ করিতে হইবে না।

৭১৯-৭২১. আমার শরীরের দ্বারা তোমাদের যাহা প্রয়োজন, তাহা তোমরা কর। তোমরা আমাকে হত্যা করিলেও সেই কারণে আমার দ্বেষ-প্রেম বা তোমাদের প্রতি ক্রোধ উৎপন্ন হইবে না, সঙ্গীতিকারকেরা বলিয়াছেন, স্থবিরের এই বচন শুনিয়া তাহাদের অদ্ভুত লোমহর্ষণ উৎপন্ন হইল অস্ত্রসমূহ নিক্ষেপ করিয়া চোরেরা বলিল, ‘ভন্তে, আপনি কোন তপস্যা কর্ম করিয়াছেন? আপনার আচার্য বা উপদেষ্টা কে? কাহার ধর্ম-শাসনকে অবলম্বন করিয়া শোকহীন হইয়াছেন?

৭২২-৭২৩. সর্বজ্ঞ, সর্বদর্শী, পঞ্চমারজিন, মহাকারুণিক, সর্বলোকের চিকিৎসক শাস্তাই আমার আচার্য। সেই সর্বজ্ঞ দ্বারা এই অনুত্তর নির্বাণগামী ধর্ম দেশিত হইয়াছে, তাঁহার ধর্মশাসনকে অবলম্বন করিয়া সেই অশোকাবস্থা প্রাপ্ত হইয়াছি।

৭২৪. চোরগণ অধিমুত্ত ঋষির সুভাষিত বাক্য শ্রবণে অস্থি-ধনু প্রভৃতি শস্ত্রায়ুধ নিক্ষেপ করিয়া কেহ কেহ চুরিকর্ম হইতে বিরত হইল, কেহ কেহ প্রব্রজ্যার্থ নিবেদন করিল।

৭২৫. সেই চোরগণ সুগতশাসনে প্রব্রজিত হইয়া প্রাণপণে বোধ্যঙ্গ ভাবনা করিতে লাগিল। সকলে হৃষ্ট-তুষ্টচিত্ত ও ভাবিত ইন্দ্রিয় হইয়া অসঙ্খত নির্বাণপদ লাভ করিল।’

শ্রামণের তাঁহাদিগকে তথায় রাখিয়া মাতৃসদনে চলিয়া গেলেন। তৎপর মাতার অনুমতি গ্রহণপূর্বক তাঁহাদিগকে সঙ্গে লইয়া উপাধ্যায়ের নিকটে উপস্থিত হইলেন। তথায় তাঁহারা প্রব্রজ্যা-উপসম্পদা লাভ করিলে কর্মস্থান শিক্ষা দিলেন। তাঁহারা ভাবনাবলে অচিরেই অর্হত্ত্বফল লাভ করিলেন।

২. পারাপরিয় স্থবির
৭২৬-৭২৭. একাকী উপবিষ্ট, বিবেকপরায়ণ, ধ্যানী, প্রব্রজিত, পারাপরগোত্রীয় ভিক্ষুর চিন্তা ইহল : অর্থকামী পুরুষ কোন ব্রত, কোন আচরণ অনুক্রমিক সম্পাদন করিবে? অথবা কোন প্রকার শীল আচরণ করিয়া নিজের কর্তব্য সম্পাদন করিবে এবং কোনো সত্ত্বকে নিষ্পীড়ন করিবে না।

৭২৮-৭২৯. মনুষ্যগণের ষড়েন্দ্রিয় হিত ও অহিতভাবে প্রযুক্ত হইতে পারে, চক্ষু প্রভৃতি ইন্দ্রিয়দ্বার স্মৃতিরূপ কবাট দ্বারা বদ্ধ না করিলে অহিত সাধন করে, সুরক্ষিত হইলে হিতসাধন করে। স্মৃতিসহকারে ইন্দ্রিয়সমূহ সুরক্ষিত হইলে অকুশলরূপ চোর ইন্দ্রিয়দ্বার দিয়া প্রবেশ করিতে পারে না, ইহাতে নিজের কর্তব্য পূর্ণ হয় ও অপরকে দুঃখ প্রদান হইতে বিরত হয়।

৭৩০. যে চক্ষু ইন্দ্রিয়কে রূপের প্রতি আকৃষ্ট সময়ে নিবারণ না করে, সে ইহ-পরকালের দোষকে প্রত্যক্ষ না করিয়া দুঃখ হইতে মুক্তিলাভ হয় না।

৭৩১. যে কর্ণেন্দ্রিয় শব্দের প্রতি আকৃষ্ট সময়ে নিবারণ না করে, সে ইহ-পরকালের দোষকে প্রত্যক্ষ না করিয়া দুঃখ হইতে মুক্তিলাভ করে না।

৭৩২. ভবদুঃখ হইতে অমুক্তিকামী গন্ধসমূহে মোহিত হইয়া যদি গন্ধ সেবন করে, সে বর্ত-দুঃখ হইতে মুক্তিলাভ করিতে পারে না।

৭৩৩. রসগৃধ্রু ব্যক্তি অম্ল-মধুর-তিক্ত রসের আস্বাদ স্মরণ করিয়া রসতৃষ্ণায় আবদ্ধ হয়, তাই দুঃখ ক্ষয়কর ধর্ম হৃদয়ঙ্গম করিতে পারে না।

৭৩৪. সুন্দর রমণীয় স্পর্শের কথা অনুস্মরণ করিয়া কামাসক্ত ব্যক্তি কামভোগ কারণে ত্রিবিধ দুঃখ ভোগ করিয়া থাকে।

৭৩৫. যেই ব্যক্তি চিত্তকে পঞ্চকাম হইতে রক্ষা করিতে সমর্থ না হয়, তাহার পঞ্চকাম ভোগের কারণে বিবিধ দুঃখ অনুগমন করে।

৭৩৬. এই শরীর পূষ রক্তে পরিপূর্ণ ও পিত্ত-শ্লেষ্মাদি বহু দুর্গন্ধ বস্তুর আকর; এই দেহ কোনো সুদক্ষ শিল্পীর সুচিন্তিত বাক্য তুল্য; দেহের অভ্যন্তরে বিষ্ঠাদি অশুচি দ্রব্য পরিপূর্ণ চামড়ার বেষ্টনীতে উহাকে মনোহর করা হইয়াছে।

৭৩৭. এই শরীর নরক-দুঃখাদিতে উত্তপ্ত বলিয়া কটুযুক্ত, কৃত্রিম মধুরাস্বাদযুক্ত, প্রিয়বন্ধনকর, দুঃখের আধার, তথাপি ঈদৃশ শরীরে আস্বাদ গ্রাহী ব্যক্তি শরীরের অবস্থা না বুঝিয়া মধুলিপ্ত ৰুরধারকে লেহন তুল্য মহাদুঃখ ভোগ করিয়া থাকে।

৭৩৮. স্ত্রীর রূপে, স্ত্রীর স্বরে, স্ত্রীর স্পর্শে আসক্ত ব্যক্তি বিবিধ দুঃখ ভোগ করে।

৭৩৯-৭৪০. স্ত্রীর রূপ-শব্দ-গন্ধ-রস-স্পর্শ এই পঞ্চস্রোত পুরুষের পঞ্চদ্বারে প্রবাহিত হয়। যেই বীর্যবান ব্যক্তি সেই স্রোতসমূহকে বন্ধ করিতে পারে, সেই উত্তম বুদ্ধিমান; ধর্মপালনে নিপুণ, বিচক্ষণ বা অনলস গৃহী সাংসারিক বিষয়ে রমিত হইলেও ধর্মত কর্তব্য প্রতিপালন করিবে।

৭৪১. ঐহিক কর্তব্যে সুস্থিত থাকিবে, পারত্রিক অহিতকর কার্য বর্জন করিবে, অপ্রমত্ত, বিচক্ষণ বুদ্ধিসম্পন্ন ব্যক্তি বিচারপূর্বক ‘ইহা আমার অহিতকর কর্ম, ইহা করা অনুচিত’ এই ভাবিয়া উহা বর্জন করিবে।

৭৪২. যাহা ঐহিক-পারত্রিক কালে হিতকর, যাহা শমথ-বিদর্শন রতি উৎপাদনকর, তাহাই গ্রহণ করিয়া চলিবে। তাহাই উত্তমা ধর্মরতি নামে কথিত হয়।

৭৪৩. যেই ব্যক্তি কামনাপূর্ণ মানসে অপরকে হত্যা করিয়া, আঘাত করিয়া, শোক প্রদান করিয়া ক্ষুদ্র-মহৎ যে কোনো উপায়ে পরের সম্পত্তি হরণের জন্য দুঃসাহসিক কর্ম করে ও অপরকে পরাজিত করে, তাহার ঈদৃশ কর্ম অতিশয় হীন।

৭৪৪. যেমন বৃক্ষ তক্ষণকারী বলবান পুরুষ খিল দ্বারা খিলকে বাহির করে, তেমন সুদক্ষ ভিক্ষু চক্ষু প্রভৃতি ইন্দ্রিয়সমূহ শ্রদ্ধাদি ইন্দ্রিয় দ্বারা নিহত করে।

৭৪৫. শ্রদ্ধা-বীর্য-সমাধি-স্মৃতি-প্রজ্ঞা এই পঞ্চেন্দ্রিয়বলে চক্ষু প্রভৃতি পঞ্চেন্দ্রিয় নিহত করিয়া দুঃখহীন বিশুদ্ধ ব্রাহ্মণ নির্বাণে গমন করে।

৭৪৬. সেই ব্রাহ্মণ উত্তমার্থশীল, যথাধর্মে স্থিত সমস্ত বুদ্ধের বাক্যভূত অনুশাসন পালন করিয়া সুস্থিত, সেই উত্তম পুরুষই নির্বাণ সুখকে বর্ধিত করেন।

৩. তেলকানি স্থবির
৭৪৭. আমি আরব্ধবীর্য-সহকারে সুদীর্ঘদিন বিমোক্ষগামী ধর্মকে অনুসন্ধান করিয়া বহু শ্রমণ-ব্রাহ্মণদিগকে জিজ্ঞাসা করিয়াছি, কিন্তু চিত্তের উপশমমূলক ভবনিঃসারক আর্যধর্ম লাভ করিতে পারি নাই।

৭৪৮. এ জগতে কে নির্বাণপারে গমন করিয়াছেন? নির্বাণ-প্রবিষ্ট বিমোক্ষমার্গ কে প্রাপ্ত হইয়াছেন? পরমার্থজ্ঞাপক কোন শ্রমণ-ব্রাহ্মণের উপদেশ গ্রহণ করিব?

৭৪৯. বড়শি গলাধঃকরণকারী মৎস্যের ন্যায় সকলের হৃদয়াভ্যন্তরে বক্রভাবে ক্লেশ বা তৃষ্ণা বিদ্যমান আছে; যেমন ইন্দ্রপাশে আবদ্ধ অসুরেন্দ্র বেপচিত্তি মহাদুঃখ প্রাপ্ত হয়, তেমন তৃষ্ণাপাশে আবদ্ধ জীব বহু দুঃখ প্রাপ্ত হয়।

৭৫০. যেমন পাশবদ্ধ মৃগ-শুকর মোচনের উপায় না জানিয়া ছটফট করিতে করিতে জালকে আকর্ষণপূর্বক গাঢ়ভাবে আবদ্ধ হয়, তেমন আমি তৃষ্ণাজালে আবদ্ধ হইয়াছি এবং মোচনের উপায় না জানিয়া পাপানুষ্ঠানে আরও আকর্ষিত হইতেছি, কিছুতেই মুক্তিলাভ করিতে পারিতেছি না, বরঞ্চ আরও অধিকতর শোক-বিলাপ প্রাপ্ত হইতেছি। এ জগতে তৃষ্ণাজালে আবদ্ধ কে আমাকে মোচন করিয়া বিমোক্ষমার্গের কথা বলিবে?

৭৫১. তৃষ্ণা বিধ্বংস করিতে সমর্থ কোন শ্রমণ-ব্রাহ্মণকে উপদেষ্টারূপে পাইব! জরা-মৃত্যু প্রবাহকারী কাহার ধর্মকে গ্রহণ করিব!

৭৫২-৭৫৩. বিচিকিৎসা ও সন্দেহ দ্বারা গ্রথিত, মদবল সংযুক্ত, ক্রোধযুক্ত, কঠিন চিত্তগত, ইচ্ছিত বস্তুর অলাভে চিত্ত প্রদলন তুল্য, তৃষ্ণা-ধনু বা বিশ প্রকার সৎকায়দৃষ্টি ও দশ প্রকার মিথ্যাদৃষ্টি এই দুই পঞ্চদশ মিথ্যাদৃষ্টি শল্য দৃঢ়ভাবে বক্ষ ভেদ করিয়া হৃদয়ে অবস্থিত হইতেছে দেখ।

৭৫৪. সৎকায়দৃষ্টি বিদূরীত না হইলে শাশ্বতদৃষ্টি প্রভৃতি থাকিয়া যায়, সেই কারণে আমি অন্যান্য মিথ্যাদৃষ্টি ত্যাগ করিতে পারি নাই ও মিথ্যাবিতর্ক দ্বারা উৎসাহিত হইয়াছি, সেই দৃষ্টিশল্য দ্বারা বিদ্ধ হইয়া আমি শাশ্বত-উচ্ছেদবশে এপাশ-ওপাশ পরিবর্তন করিতেছি, যেমন বায়ুবেগে বৃন্তচ্যুত বৃক্ষপত্র কম্পিত হয়।

৭৫৫. আমার দেহ হইতে এই শল্য সমুত্থিত হইয়া ষড়বিধ স্পর্শায়তনযুক্ত কায়াকে ‘অগ্নি যেমন স্বীয় আশ্রয়কে দগ্ধ করে, তেমন শীঘ্র দগ্ধ করিতেছে অর্থাৎ যথায় উৎপন্ন তথায় প্রবর্তিত হইতেছে।

৭৫৬. যে আমার সেই দৃষ্টিশল্য ও তৃষ্ণাশল্যকে উৎপাটন করিবে, এমন যে চিকিৎসক আমি তাহাকে দেখিতেছি না, কোনো অস্ত্রবলে বা মন্ত্র-ঔষধবলে এই শল্য উৎপাটন করিতে পারে, তেমন চিকিৎসক আমি দেখিতেছি না।

৭৫৭. কোনো অস্ত্র না লইয়া, ব্রণ উৎপাটন না করিয়া ও সমস্ত শরীরকে কোনোরূপ পীড়াদান না করিয়া কে আমার হৃদয় অভ্যন্তরস্থ তৃষ্ণাশল্যকে উৎপাটন করিতে সমর্থ হইবে?

৭৫৮. যিনি ধর্মত আমার কামতৃষ্ণাদি প্রবাহ উৎসন্ন করিবে, তিনিই শ্রেষ্ঠ, কে অতিগভীর সংসার স্রোতে পতিত আমাকে ‘ভয় করিও না’ বলিয়া আশ্বাস প্রদানপূর্বক নির্বাণরূপ সস্থকে আর্যমার্গরূপ হস্তে দেখাইয়া দিবেন? আমি সেই সুবৃহৎ সংসাররূপ হ্রদে ডুবিয়া যাইতেছি, কিন্তু সেই হ্রদের মৃত্তিকা কর্দমতুল্য কামতৃষ্ণাদি রজ আহরণ করিতে পারে না।

৭৫৯. উহাতে বিদ্যমান দোষ আচ্ছাদনকারিণী মায়া, পরসম্পত্তি অসহ্যকারিণী ঈর্ষা, অতিশয় ব্যাপক লক্ষণযুত মান, চিত্তের দুর্বলতাকারক স্ত্যান, কায়ের দুর্বলতাকারক মিদ্ধ এই পাপধর্মগুলি সুবিস্তৃত।

৭৬০. ঔদ্ধত্যরূপ মেঘ-গর্জিত দশবিধ সংযোজন-মেঘ ও মহাজাল প্রবাহ সদৃশ মিথ্যাসংকল্পাদিতে অবস্থিত কুদৃষ্টি আমাকে অপায়রূপ সমুদ্রে ফেলিবার উদ্দেশ্যে আকর্ষণ করিতেছে।

৭৬১. তৃষ্ণা-দৃষ্টি-মান-অবিদ্যা-ক্লেশ এই পঞ্চস্রোত আমার পঞ্চদ্বারে স্রাবিত হইতেছে, তৃষ্ণারূপ লতা ষড়দ্বারে উৎপন্ন হইয়া রূপাদি ষড়নিমিত্তে অবস্থান করিতেছে। কে আমার সেই স্রোত নিবারণ করিবে? সেই তৃষ্ণালতাকে কে ছেদন করিয়া দিবে?

৭৬২. হে ভদন্ত, আমাকে সেতু করিয়া দেন, কেননা এই জলস্রোত অতি খরতর, তাই অজ্ঞানী ব্যক্তিরাও সেতুযোগে উত্তীর্ণ হইয়া ওই দুঃখকে নিবারণ করে, কিন্তু এই সংসার স্রোত অতিশয় সূক্ষ্ম বিধায় নিবারণ করা সুকঠিন। এই স্রোত বৃদ্ধি পাইয়া ‘উপকূলে স্থিত বৃক্ষের পতন তুল্য’ তোমরা অপায় তীরে স্থিত বলিয়া অপায় সমুদ্রে পড়িয়া বিনাশ প্রাপ্ত হইও না।

৭৬৩-৭৬৪. এই প্রকারে আমি সংসারাবর্ত ভয়ে উদ্বিগ্ন হইয়া নির্বাণপার অনুসন্ধান করিতেছিলাম। তখন লোকত্রাতা প্রজ্ঞারূপ অস্ত্রধারী ভিক্ষুসংঘনিসেবিত শাস্তা সুকৃত, পরিশুদ্ধ, ধর্মময় দৃঢ় সোপান ‘সংসার স্রোতে ভাসিয়া যাইতে’ আমাকে প্রদান করিলেন এবং আশ্বাসিত করিয়া বলিলেন, ‘ভয় করিও না।’

৭৬৫. তৎপর স্মৃতি প্রতিষ্ঠারূপ প্রাসাদে আরোহণ করিয়া চারি সত্যধর্মকে মার্গজ্ঞানে অবগত হইলাম। সৎকায়দৃষ্টিতে অভিরত তৈর্থিক যাহা ‘আমি’ বলিয়া ‘আমার’ বলিয়া ধারণা করিত, আমিও তাহা সারভাবে পূর্বে ধারণা করিয়াছি।

৭৬৬-৭৬৭. আর্যমার্গরূপ নৌকায় আরোহণের উপায় স্বরূপ যখন বিদর্শনমার্গ দর্শন করিলাম, সেই হইতে তৈর্থিক কল্পিতভাবে চিত্তে গ্রহণ না করিয়া নির্বাণের তীর্থ স্বরূপ উত্তম আর্যমার্গ দর্শন করিলাম, ‘আমি’ বলিয়া গৃহীত দৃষ্টি-মানাদি শল্য ও ভবতৃষ্ণাশ্রয়ভূত পাপধর্মসমূহের অনুৎপত্তির জন্য উত্তম আর্যাষ্টাঙ্গিক মার্গ ও তদুপায়ভূত বিদর্শনমার্গ শাস্তা দেশনা করিলেন।

৭৬৮. আমার অনাদিকাল প্রবর্তিত সংসারাবর্তে সুদীর্ঘকাল অনুশয়িত ও সুচিরকাল অধিষ্ঠিত হৃদয়াভ্যন্তরে গ্রথিত তৃষ্ণারূপ বিষের দোষ বুদ্ধ সমূলে অপনোদন করিলেন।

৪. রাষ্ট্রপাল স্থবির
৭৬৯. বস্ত্রাভরণে বিচিত্রিত, নব দ্বারবিশিষ্ট, ত্রি-শতাধিক অস্থি আশ্রিত, নিত্যাতুরগ্রস্ত, বহু মিথ্যাসংকল্প পূর্ণ, যাহার ধ্রুব স্থিতি নাই এমন দেহকে দেখ।

৭৭০. মণিকুণ্ডল দ্বারা বিচিত্রিত, অস্থি ত্বক দ্বারা আবৃত রূপ দেখ। উহা মণিকুণ্ডলে বিচিত্রিত হইলেও বস্ত্রাচ্ছাদিত হওয়াতেই শোভা পাইতেছে।

৭৭১. আলতামাখা চরণ ও সুগন্ধ চূর্ণমাখা মুখখানি কেবল অজ্ঞানীকে (অন্ধ, পৃথগ্‌জনকে) মোহিত করিতে সমর্থ, বিবর্তগামীকে উহা মোহিত করিতে পারে না। ললাটাচ্ছাদিত অলকে ও অঞ্জন ম্রক্ষিত নেত্রে অজ্ঞানীকে মোহিত করিতে সমর্থ, বিবর্তগামীকে নহে।

৭৭২-৭৭৩. যেমন নতুন অঞ্জনীপাত্র বহির্ভাগে কার্বকার্য খচিত, দেখিতে দর্শনীয়, অভ্যন্তরে কি আছে দেখা যায় না, তেমন অলংকৃত পূতিময় শরীর বহির্ভাগে উজ্জ্বল, অথচ ভিতরে বিষ্ঠাদি অশুচিপূর্ণ, উহা অজ্ঞানীকে মোহিত করে, বিবর্তগামীকে করে না।

৭৭৪-৭৭৫. যেমন মৃগয়াকারী জাল পাতিয়া, তথায় আহার্য প্রদানপূর্বক গুপ্তস্থানে লুকিয়া মৃগের প্রতীক্ষা করে, অথচ সুচতুর মৃগ জাল স্পর্শ না করিয়া আহার্য গ্রহণে মৃগয়াকারীর ক্রন্দন সত্ত্বেও প্রবঞ্চনা করিয়া চলিয়া যায়। অন্য মৃগ আহার্য গ্রহণ করিয়া জালাবদ্ধ হইলেও সজোড়ে জাল ছিঁড়িয়া মৃগয়াকারীর শোক করা সত্ত্বেও চলিয়া যায়। তেমন স্থবির মৃগয়াকারীর ন্যায় মাতাপিতাকে হিরণ্য সুবর্ণ স্ত্রীমহলরূপ বাগুরাকে ও অতীতের বর্তমানের খাদ্য-ভোজ্যকে ত্যাগ করিয়া নিজকে মহামৃগতুল্য উপমা প্রদান করিয়া আকাশমার্গে গমনপূর্বক রাজা কোরব্যের মৃগজিন নামক উদ্যানের মঙ্গল শিলাসনে উপবেশন করিলেন। এদিকে স্থবিরের পিতা সাতখানি দরজা অর্গলবদ্ধ করাইয়া প্রহীরদিগকে আদেশ দিলেন যে, ‘সাবধান তাহাকে বাহির হইতে দিও না, তাহার চীবরগুলি খুলিয়া শ্বেতবস্ত্র পরাইয়া দাও।’ তাই স্থবির আকাশপথে চলিয়া গেলেন। রাজা কোরব্য মঙ্গল শিলাসনে উপবিষ্ট স্থবিরের বার্তা শুনিয়া তথায় গমনপূর্বক তাঁহার সঙ্গে আলাপ করিতে লাগিলেন। হে রাষ্ট্রপাল, এ জগতে কেহ বৃদ্ধ হইয়া, কেহ ব্যাধিগ্রস্ত হইয়া, কেহ সম্পত্তি শূন্য হইয়া, কেহ জ্ঞাতিশূন্য হইয়া প্রব্রজিত হয়, আপনি এই গুলির কোনটিই প্রাপ্ত হন নাই, তথাপি প্রব্রজ্যা গ্রহণ করিলেন কেন? স্থবির ‘জগৎ অনিত্য, জগৎ কাহাকেও ত্রাণ করে না, এ জগতে সমস্ত ত্যাগ করিয়া যাইতে হয়, এ জগতে তৃষ্ণাকে কেহই পূর্ণ করিতে পারে না।’

এই চারিটি ধর্মোপদেশ দিয়া এখন নিজের বিবিক্ত কারণ জ্ঞাপন মানসে অনুগীতি স্বরূপ বলিলেন :

৭৭৬-৭৭৮. মহারাজ, এ জগতে বহু ধনাঢ্য লোকদিগকে দেখিতেছি, তাহারা ধনলাভ করিয়া কোনো শ্রমণ-ব্রাহ্মণদিগকে দান দেয় না, কারণ কর্ম-কর্মফল সম্বন্ধে তাহাদের জ্ঞান নাই। সেই লোভপরায়ণ ব্যক্তিগণ প্রভূত ধন সঞ্চয় করিতে থাকে, পুনঃ ততোধিক বিত্তলাভার্থ চেষ্টা করিয়া থাকে। রাজা বলপূর্বক পৃথিবীকে পরাজয় করিয়া সসাগরা মহীকে আয়ত্ত করিয়া থাকে, এমনকি সমুদ্রের এপারে তৃপ্তিলাভ করিতে না পারিয়া সমুদ্রের পরপারকে (দ্বীপকে)ও প্রার্থনা করিয়া থাকে। কিন্তু রাজা ও অন্যান্য বহু মনুষ্য অবীততৃষ্ণ হইয়া মরিয়া থাকে, মনোরথ পূর্ণ না হইতেই তাহারা দেহত্যাগ করিয়া থাকে, এ জগতে তৃষ্ণার্থ ব্যক্তির বস্তুকামে অর্থাৎ ধন-সম্পত্তিতে তৃপ্তি নাই, যত পায় ততই সঞ্চয় করিতে চায়।

৭৭৯. মৃতব্যক্তির জন্য তাহার জ্ঞাতিগণ আলুলায়িত কেশে গুণ কীর্তন করিতে করিতে ক্রন্দন করিয়া থাকে। অহো, আমাদের জ্ঞাতিগণ অমর হউক বলিয়া বিলাপ করিয়া থাকে, অথচ মৃত ব্যক্তিকে বস্ত্রাবৃত করিয়া বাহির করে ও চিতা সজ্জিত করিয়া তথায় দাহন করিয়া থাকে।

৭৮০. শবদাহকারী শূল দ্বারা বিদ্ধ করিয়া মৃতদেহ দাহন করে। অপিচ মৃতব্যক্তি সমস্ত সম্পত্তি ত্যাগ করিয়া সঙ্গে একখানি বস্ত্রমাত্র শ্মশানে নিয়া যায়, মৃতব্যক্তির জ্ঞাতি-মিত্র-সহায় কেহ পরিত্রাণকারী নহে।

৭৮১. তাহার সম্পত্তির উত্তরাধিকারীরা ধন-সম্পত্তি নিয়া যায়, সত্ত্ব কিন্তু কর্মানুযায়ী চলিয়া যায়, মৃতব্যক্তি কোনো ধনই সঙ্গে নিতে পারে না, তাহার পুত্রদারেরা ধন-রাজ্য সমস্ত লইয়া যায়।

৭৮২. ধনের দ্বারা কেহ দীর্ঘায়ু লাভ করিতে পারে না, বিত্ত দ্বারা কেহ বার্ধক্য ধ্বংস করিতে পারে না। পণ্ডিতগণ বলিয়া থাকেন, মানুষ অল্পদিন সংসারে বাঁচিয়া থাকে, জীবন অস্থায়ী এবং পরিবর্তনশীল।

৭৮৩. ধনী-দরিদ্র নির্বিশেষে এই মৃত্যুর স্পর্শ হইতে কেহই রক্ষা পাইতে পারে না, সেইরূপ পণ্ডিত-মূর্খ কেহই মৃত্যুকবল বা ইষ্টানিষ্ট বিষয় হইতে রক্ষা পায় না। অজ্ঞানী নিজের অজ্ঞানতাবশত বক্ষে করাঘাত করিয়া ভালো-মন্দ ফল ভোগ করিয়া থাকে, কিন্তু পণ্ডিত ব্যক্তি ভালো-মন্দ বিষয়ে কম্পিত হয় না।

৭৮৪. তদ্ধেতু যেই প্রজ্ঞাবলে চরমাবস্থা বা নির্বাণ লাভ করা যায়, সেই প্রজ্ঞাই ধনের চেয়ে শ্রেয়। মোহন্ধগণ এই ক্ষুদ্র-মহৎ ভবের ফলাফল বুঝিতে না পারিয়া বহু পাপকর্ম করিয়া থাকে।

৭৮৫. সে পাপকর্ম করিয়া পরম্পরা সংসারে জন্মগ্রহণপূর্বক পরলোকে উৎপত্তির কারণ হইতে মুক্তিলাভ করিতে পারে না। অজ্ঞানী ব্যক্তি তাহার কর্মকে অনুকরণ বা বিশ্বাস করিয়া সেও গর্ভ ও পরজন্ম লাভ করিয়া থাকে, উহার কারণ হইতে মুক্তি লাভ করে না।

৭৮৬. যেমন সন্ধিমুখে চোর গৃহীত হইলে রাজপুরুষেরা তাহার সেই পাপকর্মের দরুন তাহাকে কশাঘাতাদি দণ্ডকর্ম দিয়া থাকে, তেমন এই জগতে প্রাণীগণ পাপ করিয়া পরলোক প্রাপ্ত হইলে, তাহাদের সেই পাপকর্মের দরুন তাহাদিগকে নরক ও পঞ্চ বন্ধনাদিতে দণ্ড পাইতে হয়।

৭৮৭. এ জগতে বিচিত্র, মধুর, মনোরম বস্তুকামসমূহ বিবিধ প্রকারে প্রাণীদের চিত্ত মর্দন করিয়া থাকে, সেই কারণে প্রব্রজ্যায় অভিরমিত হইতে দেয় না। তাই হে রাজন, আমি কাম্যবস্তুতে বা কাম সেবনে দোষ দেখিয়া প্রব্রজিত হইয়াছি।

৭৮৮. যেমন পক্বাপক্ব বৃক্ষফল পতিত হয়, তেমন কী বালক, কী বৃদ্ধ মানবগণ শরীর ত্যাগে পতিত হইয়া থাকে। রাজন, আমি এই অনিত্যভাব প্রজ্ঞাচক্ষে দেখিয়া প্রব্রজিত হইয়াছি। এই সব কারণে অবিরুদ্ধ শ্রামণ্যভাবই সর্বাপেক্ষা শ্রেষ্ঠতর।

৭৮৯. আমি কর্ম কর্মফলকে বিশ্বাস করিয়া জিনশাসনে সদাচরণে প্রতিষ্ঠিত হইয়াছি। অর্হত্ত্বফল প্রাপ্ত হওয়ায় আমার প্রব্রজ্যা অবন্ধ্যা, কামঋণাভাবে স্বামীস্বরূপে আহার্য গ্রহণ করিতেছি।

৭৯০-৭৯৩. আমি বস্তু ও ক্লেশকামকে এগার প্রকার অগ্নিদ্বারা প্রজ্বলিতরূপে দেখিয়া, স্বর্ণ-রৌপ্যসমূহ অস্ত্রস্বরূপ দেখিয়া, গর্ভে জন্ম হইতে সংসারাবর্তকে দুঃখরূপে দেখিয়া ও অষ্ট মহানিরয় ভয়কে দেখিয়া এই সমস্ত কামভোগের দোষ বলিয়া যখন জ্ঞাত হই, তখন বুদ্ধের ধর্ম শ্রবণ করিয়া সংবেগ প্রাপ্ত হইয়াছি। আমি গৃহস্থকালে কামরাগাদি শল্য দ্বারা বিদ্ধ হই, এখন বুদ্ধের শাসনে আসিয়া আমার আসব ক্ষয়প্রাপ্ত হইয়াছে। অবশিষ্ট ব্যাখ্যা পূর্ববৎ।

স্থবির রাজা কোরব্যকে ধর্মোপদেশ প্রদান করিয়া শাস্তার নিকটে চলিয়া গেলেন। শাস্তা একদা আর্যগণের মধ্যে উপবিষ্ট স্থবিরকে শ্রদ্ধা প্রব্রজিতের প্রধান স্থান প্রদান করিলেন।

৫. মালুক্যপুত্র স্থবির
৭৯৪. কেহ রূপ দেখিয়া অর্থাৎ চক্ষুবিজ্ঞেয় রূপ চক্ষুদ্বারে পাইয়া সেই রূপ দৃষ্টমাত্রেই উহাতে স্থিত না থাকিয়া প্রিয়-নিমিত্ত ভাবিয়া বা শোভনাকারে মনোনিবেশপূর্বক অনবহিত চিত্তে দর্শনে স্মৃতিবিহ্বল হইয়া থাকে। যে এই রূপনিমিত্তে আসক্তি অনুভব করে বা আস্বাদবশে রূপকে অভিনন্দন করে, সে উহাতে ‘সুখ আছে, সুখ আছে’ ভাবিয়া গলাধঃকরণের মতো আসক্তচিত্তে অবস্থান করে।

৭৯৫. এই প্রকার লোকের সেই রূপসম্ভার হইতে বহু ক্লেশ বা তৃষ্ণা উৎপত্তিমূলক বেদনা বর্ধিত হইয়া থাকে। সেই প্রিয়রূপে আসক্ত হওয়ার দরুন লোভ ও শোকাদি দুঃখ তাহার চিত্তকে নিষ্পীড়ন করিয়া থাকে। এই প্রকারে সেই সেই বেদনাস্বাদ গ্রহণে ভবাভিসংস্কার সঞ্চিত হইয়া তাহার সংসারাবর্ত দুঃখ প্রবর্তিত হইয়া থাকে। সেই কারণে নির্বাণ লাভ তাহার পক্ষে সুদূর হয়।

৭৯৬-৮১৭. সেইরূপ শব্দ শুনিয়া, আঘ্রাণ লইয়া, রসাস্বাদন করিয়া, স্পর্শানুভব করিয়া ও ধর্ম নিমিত্ত জ্ঞাত হইয়া... নির্বাণ লাভ তাহার পক্ষে সুদূর হয়। যে ব্যক্তি রূপ দেখিয়া দৃষ্টিপথে আগত রূপনিমিত্তকে চক্ষুবিজ্ঞানে গ্রহণপূর্বক চারি সম্প্রজ্ঞানে অবস্থিত হয়, সে রূপনিমিত্ত দর্শনে কামতৃষ্ণা উৎপাদন করে না, বরঞ্চ উহার উৎপত্তির যথার্থ কারণ অবগত হইয়া রূপের প্রতি বিতৃষ্ণভাব আনয়ন করিয়া থাকে। ‘ইহা আমার ইহাতে আমি, ইহা আমার আত্মা’ এইরূপ তৃষ্ণা-দৃষ্টি-মানবশে উহাতে নিবিষ্ট হয় না বা উহাকে অভিনন্দন করে না। সেই যোগীর যেমন উহাতে লোভাদি প্রবর্তিত না হয়, তেমন অনিত্যভাবে রূপকে দর্শন করে, অনিত্যভাবে সেবন করাতে, তাহার সমস্ত ক্লেশাবর্ত পরিক্ষয় হইয়া থাকে, আর দোষ সঞ্চিত হয় না, এভাবেই যোগী তৃষ্ণাপনয়নে স্মৃতিশীল হইয়া বিচরণ করে। মার্গ-প্রজ্ঞা দ্বারা সমস্ত সংসারাবর্ত দুঃখ তাহার অপচয় হওয়াতে নির্বাণের নিকটে আগত বলিয়া কথিত হয়। এইরূপ শব্দে, গন্ধে, রসে, স্পর্শে ও ধর্মে আসক্ত না হওয়াতে... নির্বাণের নিকটে আগত বলিয়া কথিত হয়।

স্থবির এই গাথা ভাষণে শাস্তার উপদিষ্টভাবে ধর্মজ্ঞাত হইয়া প্রকাশ্যভাবে জ্ঞাপন করিয়া ভগবানকে বন্দনাপূর্বক প্রস্থান করিলেন এবং অচিরেই অর্হত্ত্বফল লাভ করিলেন।

৬. শেল স্থবির
৮১৮. ভগবন, আপনার শরীর দ্বাত্রিংশ লক্ষণপূর্ণ, শরীরের প্রভা সুন্দর, আপনার অভিজাত রূপ, চার্ব দর্শন, শুভ্র দন্ত, সুবর্ণবর্ণ দেহ ও আপনি বীর্যবান।

৮১৯. আপনি নরের মধ্যে মহাপুরুষ, মহাপুরুষগণের মধ্যে যাহা কিছু চিহ্ন থাকে, সমস্ত আপনার শরীরে সেই মহাপুরুষ লক্ষণ আছে।

৮২০. আপনার প্রসন্ননেত্র, পরিপূর্ণ মুখ, ব্রহ্মার ন্যায় ঋজু গাত্র ও আপনি প্রতাপশালী। আপনি শ্রমণসংঘের মধ্যে আদিত্যতুল্য উদিত হইয়াছেন।

৮২১. আপনি কল্যাণদর্শন ভিক্ষু, আপনার ত্বক কাঞ্চনতুল্য, এমন উত্তমবর্ণ লাভ করিয়া শ্রামণ্যবেশে আপনার কী প্রয়োজন?

৮২২. আপনি রথার্ষভ, চক্রবর্তী রাজা হওয়ার উপযুক্ত। আপনি চারিদিক বিজয়ী, জম্বুদ্বীপের একেশ্বর হইতে পারিতেন।

৮২৩. ক্ষত্রিয় রাজগণ আপনার সেবক হইবেন। হে রাজাধিরাজ, মনুজেন্দ্র গৌতম, আপনি রাজত্ব করুন।

বুদ্ধ তাঁহার এই বাক্য সমর্থন করিয়া বলিলেন :

৮২৪. হে শেল, তুমি যে আমাকে রাজা হইবার জন্য প্রার্থনা করিতেছ, বাস্তবিক আমি রাজা, আমি অনুত্তর ধর্মরাজ, আমি যথাধর্ম মতে আদেশ-অনুশাসন করি, আমার এই চক্র অন্য কেহ প্রবর্তন করিতে পারিবে না।

ভগবানের পরিচয় শুনিয়া শেল সন্তুষ্ট হইয়া বলিলেন :

৮২৫-৮২৬. হে গৌতম, আপনি অনুত্তর ধর্মরাজ সম্বুদ্ধ বলিয়া জ্ঞাপন করিতেছেন এবং ধর্মত চক্র প্রবর্তন করেন বলিয়া ভাষণ করিতেছেন। ভবৎ ধর্মরাজের ধর্মত প্রবর্তিত চক্রের অনুপ্রবর্তক সেনাপতি কে? কে এই আপনার প্রবর্তিত ধর্মচক্রকে অনুপ্রবর্তন করেন?

সেই সময় ভগবানের দক্ষিণপার্শ্বে সুবর্ণ পুঞ্জতুল্য শ্রীশোভাবিশিষ্ট আয়ুষ্মান সারিপুত্র স্থবির উপবিষ্ট ছিলেন, ভগবান তাঁহাকে লক্ষ করিয়া বলিলেন :

৮২৭. আমার প্রবর্তিত অনুত্তর ধর্মচক্রকে তথাগত দ্বারা অনুজাত সারিপুত্র অনুপ্রবর্তন করিতে সমর্থ।

ভগবান তাহার সন্দেহ ভঞ্জন মানসে বলিলেন :

৮২৮. আমি অভিজ্ঞেয় চারি আর্যসত্যকে অভিজ্ঞাত হইয়াছি। ভাবিতব্য মার্গসত্য আমা দ্বারা ভাবিত হইয়াছে, আমা দ্বারা প্রহীনযোগ্য সমুদয়সত্য প্রহীন করা হইয়াছে, ‘এই দুইটি গ্রহণে নিরোধসত্যও প্রকাশিত হইয়াছে।’ সেই কারণে হে ব্রাহ্মণ, আমি বুদ্ধ।

ভগবান নিজের পরিচয় দিয়া ব্রাহ্মণকে উৎসাহ প্রদানপূর্বক বলিলেন :

৮২৯-৮৩১. হে ব্রাহ্মণ, আমার প্রতি তোমার সন্দেহ দূর কর। আমি সম্যকসম্বুদ্ধ বলিয়া বিশ্বাস কর, সম্বুদ্ধগণের নিত্যদর্শন দুর্লভ হয়। জগতে যাঁহাদের উৎপত্তি একান্তই নিত্য দুর্লভ, হে ব্রাহ্মণ, আমি সেই কামতৃষ্ণাদি শল্য উৎপাটনকারী অনুত্তর সম্বুদ্ধ। ব্রহ্মতুল্য, নির্বপম, মারসৈন্য প্রমর্দনকারী অকুতোভয় আমি সকল অমিত্রদিগকে বাধ্য করিয়া আমোদিত হইতেছি।

তখনই ব্রাহ্মণ ভগবানের প্রতি প্রসন্ন হইয়া প্রব্রজ্যা গ্রহণ ইচ্ছায় বলিলেন :

৮৩২. ওহে মানবগণ, আমার বাক্যে মনোযোগ করুন, যেমন সিংহ বনে শব্দ করিয়া থাকে, তেমন শল্য উদ্ধরণকারী, মহাবীর, চক্ষুষ্মান বুদ্ধ ভাষণ করিতেছেন।

৮৩৩. ব্রহ্মতুল্য নির্বপম, মারসৈন্য প্রমর্দনকারী বুদ্ধকে দেখিয়া কোন জ্ঞানবান প্রসন্ন না হইবেন? এমনকি নীচ স্বভাবপরায়ণ ব্যক্তিও বুদ্ধ-দর্শনে আনন্দ লাভ করিবে।

৮৩৪. যিনি আমাকে ইচ্ছা করেন, তিনি আমার সঙ্গে আসুন, যিনি ইচ্ছা করেন না, তিনি গমন করুন। আমি বরপ্রাজ্ঞ বুদ্ধের নিকটে এখানেই প্রব্রজিত হইব।

তাঁহার অন্তেবাসীরা প্রব্রজ্যা গ্রহণেচ্ছায় তাঁহাকে বলিলেন :

৮৩৫. যদি আপনার সম্যকসম্বুদ্ধের শাসনে প্রব্রজ্যা লাভের ইচ্ছা হয়, আমরাও শ্রেষ্ঠ প্রজ্ঞাবান বুদ্ধের নিকটে প্রব্রজ্যা গ্রহণ করিব।

শেল তাঁহাদের বাক্যে সন্তুষ্ট হইয়া ভগবানের নিকটে প্রব্রজ্যা প্রার্থনা করিতেছেন :

৮৩৬. ভগবন, এই তিনশত ব্রাহ্মণ আপনার নিকট ‘ব্রহ্মচর্য আচরণ করিব’ বলিয়া যাচ্ঞা করিতেছে।

পদুমুত্তর বুদ্ধের সময়ে শেলপ্রমুখ এই তিনশত ব্রাহ্মণ কুশলবীজ বপন করিয়া গৌতম বুদ্ধের শাসনে আবার একত্রে জন্মগ্রহণ করিলেন ও শেল তাঁহাদের এই শেষ জন্মেও প্রধান হইলেন। তখন তাঁহারা ত্রিচীবর দান করিয়া ঋদ্ধিময় পাত্র-চীবর লাভের বীজ বপন করিয়াছিলেন। তাই এখন ভগবান তাঁহাদিগকে প্রব্রজ্যা প্রদান মানসে বলিলেন :

৮৩৭. উত্তমরূপে ব্যাখ্যাত, প্রত্যক্ষ, মার্গক্ষণেই ফললাভ-হেতু কালাকাল বিরহিত এই ব্রহ্মচর্য, সেই কারণে এই প্রব্রজ্যা গ্রহণ অতিশয় ফলদায়ক, যদি ত্রিশিক্ষাকে শিক্ষা করা যায়।

ভগবান, ‘আস ভিক্ষুগণ’ বলিয়া যখন সম্বোধন করিলেন, তখন ঋদ্ধিময় পাত্র-চীবর লাভ করিয়া ষাট বৎসর বয়স্ক স্থবিরতুল্য পরিশোভিত হইলেন এবং ভগবানকে অভিবাদনপূর্বক পরিবেষ্টন করিলেন। সপরিষদ শেল প্রব্রজিত হইয়া সপ্তম দিবসে সকলে অর্হত্ত্বফল লাভ করিলেন। তাঁহার অর্হত্ত্বফল প্রকাশ করিয়া তিনি নিম্নোক্ত গাথা বলিলেন :

৮৩৮. হে পঞ্চচক্ষুষ্মান, আজ হইতে আট দিন পূর্বে আপনার শরণে আসিয়াছিলাম, হে ভগবন, সাত রাত্রির মধ্যেই আপনার শাসনে দান্ত হইলাম। অহো, শরণগমনের কী মহাপ্রভাব!

৮৩৯-৮৪০. আপনি সর্বজ্ঞ বুদ্ধ, আপনি শাস্তা, আপনি মারপরাভবকারী মুনি, আপনি আর্যমার্গরূপ অস্ত্র দিয়া কামানুশয় ছেদনপূর্বক স্বয়ং সংসারস্রোত উত্তীর্ণ হইয়াছেন, এই সত্ত্বদিগকেও স্কন্ধ উপধি হইতে পরিত্রাণ করিলেন। আপনার স্কন্ধ উপধি অতিক্রান্ত হইয়াছে, আপনার আসব প্রদলিত হইয়াছে, আপনি সিংহতুল্য উপাদানহীন ও আপনার ভৈরবভয় বিধ্বংস হইয়াছে।

তিনি পূর্বোক্ত গাথা দ্বারা বুদ্ধের স্তুতি করিয়া উপসংহার গাথায় অভিবাদনপূর্বক প্রার্থনা করিতেছেন :

৮৪১. হে বীর, আপনার পদবন্দনার জন্য এই তিনশত ভিক্ষু কৃতাঞ্জলিপুটে দাঁড়াইয়া রহিয়াছে, আপনি পদ প্রসারণ করুন, অর্হৎ নাগগণ শাস্তাকে বন্দনা করুক।

তৎপর স্থবির সপরিষদ ভগবানকে বন্দনা করিলেন।

৭. ভদ্দিয় স্থবির
৮৪২. যখন পূর্বে আমি হস্তীর স্কন্ধে বসিয়া বিচরণ করিতাম, সূক্ষ্ম বস্ত্র ধারণ করিতাম, তিত্তির প্রভৃতির সুপাচ্য মাংসযুক্ত শালি ধান্যের অন্ন ভোজন করিতাম, তখন আমি সুখ পাই নাই।

৮৪৩. আজ আমি শীলগুণে ভদ্র, কর্মস্থান ভাবনায় সতত নিরত। ভিক্ষাচরণে প্রাপ্ত লব্ধাহারে সন্তুষ্ট, সেই কালিগোধার পুত্র ভদ্দিয় আসক্তিহীন হইয়া ধ্যান করিতেছে।

৮৪৪-৮৬১. আজ সে গৃহপতি প্রদত্ত চীবর ত্যাগ করিয়া পাংশুকুলিক, সংঘভাত ত্যাগ করিয়া পিণ্ডচারিক, অতিরিক্ত চীবর ত্যাগ করিয়া ত্রিচীবরিক, লোলুপ আচার ত্যাগ করিয়া সপদানচারী, নানা আসনে ভোজন গ্রহণ ত্যাগ করিয়া একাসনিক, দ্বিতীয় ভাজন ত্যাগ করিয়া পাত্রপিণ্ডিক, অতিরিক্ত ভোজন গ্রহণ ত্যাগ করিয়া খলুপশ্চাদ্‌ভত্তিক, গ্রামের শয্যাসন ত্যাগ করিয়া আরণ্যিক, আচ্ছাদিত স্থান ত্যাগ করিয়া বৃক্ষমূলিক, বৃক্ষচ্ছায়ায় বাসও ত্যাগ করিয়া অভ্যবকাশিক, অশ্মশান ত্যাগ করিয়া শ্মশানিক, শয্যাসন লোলুপ ত্যাগ করিয়া যথাসন্থতিক ও শয়ন পরিত্যাগ করিয়া নৈষদ্যিক। (এ সম্বন্ধে বিস্তৃত বিশুদ্ধিমার্গ গ্রন্থের ধুতাঙ্গ নির্দেশ দ্রষ্টব্য)

৮৬২. আমি শতপল কাংস্য ভাজন ও শতরাজি সুবর্ণ ভাজন ত্যাগ করিয়া মৃণ্ময় পাত্র গ্রহণ করিয়াছি, ইহা আমার দ্বিতীয় অভিষেক।

৮৬৩. আমি ম-লাকারে প্রাকারযুক্ত উচ্চ প্রাসাদে ও দ্বার প্রকোষ্ঠ রচিত নগরে অস্থিহস্ত প্রহরী দ্বারা সুরক্ষিত থাকিতাম, তথাপি পূর্বে আমি সভয়ে বাস করিতাম।

৮৬৪. আজ আমি ভদ্র, ত্রাসহীন, ভয়-ভৈরবশূন্য, কালিগোধার পুত্র ভদ্দিয়; আমি বনে প্রবেশ করিয়া একাকী নিরুদ্বেগে ধ্যান করিতেছি।

৮৬৫. আমি শীলগুণে প্রতিষ্ঠিত হইয়া স্থিতি-প্রজ্ঞা বিষয়ক ভাবনায় রত হইয়াছি। আমার অনুক্রমে সমস্ত বন্ধন পরিক্ষয় প্রাপ্ত হইয়াছে।

স্থবির শাস্তার সম্মুখে সিংহনাদে এই গাথাগুলি ভাষণ করিলেন, ভিক্ষুরা তাহা শুনিয়া অতীব প্রসন্ন হইলেন।

৮. অঙ্গুলিমাল স্থবির
৮৬৬. “হে শ্রমণ, তুমি গমনাবস্থায় থাকিয়া ‘আমি স্থিত আছি’ বলিতেছ, আমাকে স্থিতাবস্থায় দেখিয়াও তুমি ‘অস্থির বলিয়া’ বলিতেছ, বোধ হয় এখানে কোনো রহস্য থাকিবে। সেই কারণে হে শ্রমণ, আমি এই বিষয় তোমাকে জিজ্ঞাসা করিতেছি, তুমি কী প্রকারে স্থিত আছ, আর আমি কী প্রকারে অস্থিত আছি?”

৮৬৭. “অঙ্গুলিমাল, আমি সর্বদা সমস্ত প্রাণীদের প্রতি দণ্ডদান নিবারণ করিয়া স্থিত আছি, তুমি প্রাণীদের প্রতি অসংযম আচরণ করিতেছ, সেই কারণে আমি পথ চলিলেও স্থিত, তুমি দাঁড়াইয়া থাকিয়াও অস্থিত আছ।”

অঙ্গুলিমাল ভগবানের এইমাত্র বাক্য শ্রবণ করিয়া জলে তৈল নিক্ষিপ্ত হইলে যেমন সহসা পরিব্যাপ্ত হইয়া যায়, তেমন ভগবানের সুব্যাপ্ত সুকীর্তি পূর্বে শুনিতে পাইয়াছিল বলিয়া ও জ্ঞানের পরিপক্বতা বিধায় অতিশয় আনন্দিত হইল। ভাবিল, এই মহাসিংহনাদ, এই মহাগর্জন অন্য কাহারও নহে, নিশ্চয়ই ইহা শ্রমণ গৌতমের গর্জন, এই মহাপুরুষ সম্যকসম্বুদ্ধ, আজ তিনি আমাকে দেখা দিলেন, তিনি আমার উপকারার্থই এখানে শুভাগমন করিয়াছেন।

৮৬৮. “বহুদিনের পর আমাকে অনুগ্রহ করিবার জন্য সর্বলোক-পূজিত মহর্ষি শ্রমণ এই মহাবনে উপস্থিত হইয়াছেন, আমি তোমার ধর্মসংযুক্ত গাথা শ্রবণ করিয়াছি। আমার সুদীর্ঘকাল সঞ্চিত সেই সহস্র পাপ পরিত্যাগ করিব।”

৮৬৯. এই প্রকার বলিয়া তখনি অঙ্গুলিমাল ছিন্নতটে, প্রপাতে ও বিদীর্ণ ভূমির বিবরে অস্থি এবং অন্যান্য অস্ত্রসমূহ নিক্ষেপ করিল। তৎপর সুগত চরণে প্রণতি জ্ঞাপন করিয়া তথায়ই বুদ্ধের নিকটে প্রব্রজ্যা প্রার্থনা করিল।

৮৭০. সেই সদেব সত্ত্বলোকের কারুণিক মহর্ষি বুদ্ধ তখন হস্ত প্রসারণপূর্বক তাহাকে বলিলেন, ‘আস ভিক্ষু’ এই বাক্যেই তাহার ঋদ্ধিময় পাত্র-চীবর যোগে প্রব্রজ্যা-উপসম্পদা লাভ হইল। পরে ভাবনাবলে অর্হত্ত্বফল প্রাপ্ত হইয়া বিমুক্তিসুখ-জ্ঞাপক প্রীতিগাথা উচ্চারণ করিলেন।

৮৭১. “যখন কোনো গৃহস্থ-প্রব্রজিত পাপমিত্র সংসর্গে পড়িয়া প্রথমে সদাচরণে ভুল করিয়া থাকে, পরে কল্যাণমিত্র সংসর্গে শমথ-বিদর্শন ভাবনাবলে ত্রিবিধ বিদ্যা ও ষড়ভিজ্ঞা প্রাপ্ত হয়, তখন সে মেঘমুক্ত চন্দ্রতুল্য স্বীয় বিদ্যাবলে এই পঞ্চস্কন্ধাদি লোককে উদ্ভাসিত করে।

৮৭২-৮৭৩. যাহার পূর্বকৃত পাপকর্মকে লোকোত্তর কুশল দ্বারা আবৃত করে, সেও...। বায়ু, রৌদ্র প্রভৃতির উপদ্রব অগ্রাহ্য করিয়া যেই তরুণ সাধক ভিক্ষু প্রাণপণে বুদ্ধশাসনে সগৌরবে শিক্ষাত্রয় সম্পাদন করে, সেও...।

৮৭৪. যাঁহারা আমার কারণে জ্ঞাতিবিয়োগ দুঃখ ভোগ করিয়াছেন, তাঁহারা আমার ধর্মকথা শ্রবণ করুন। আমার বাক্য শুনিয়া সকলে বুদ্ধশাসনে সৎকার্য সম্পাদনে নিযুক্ত হউন। তাঁহারা ধার্মিক কল্যাণমিত্রদের সেবা করুন। যাঁহারা লোকোত্তর ধর্ম গ্রহণ করাইতে সমর্থ, তাঁহাদের সেবা করুন।

৮৭৫. যাঁহারা ক্ষান্তিশীলতার কথা বলেন, যাঁহারা মৈত্রীধর্মের প্রশংসা করেন, তাঁহাদের নিকটে সময়ে যাইয়া ধর্ম শ্রবণ করুন এবং যথাধর্ম আচরণ করুন।

৮৭৬. কেহ আমার শত্রু হইয়া আমাকে হিংসা করিবেন না, কেবল আমাকে নহে, অন্য কাহাকেও হিংসা করিবেন না। পরম শান্তি বা নির্বাণপদ প্রাপ্ত হইয়া সমস্ত সত্ত্বদিগকে পুত্রবৎ প্রতিপালন করিবেন।

৮৭৭-৮৭৮. জলার্থীরা নালাযোগে ইচ্ছিত ইচ্ছিত স্থানে জল নিয়া যায়, ইষুকারগণ ইষু উত্তপ্ত করিয়া বক্রতাকে সোজা করিয়া বাণ প্রস্তুত করে, সূত্রধরেরা বৃক্ষকে তক্ষণ করিয়া যথেচ্ছা ঋজু ও বক্র করে, পণ্ডিতগণ নিজকে অর্হত্ত্বফলের দ্বারা দমন করেন, এ জগতে কেহ কেহ বিবিধ দণ্ড দ্বারা অর্থাৎ হস্তীকে অঙ্কুশ দ্বারা, অশ্বকে কশাঘাত দ্বারা দমন করে, কিন্তু আমি শাস্তা কর্তৃক বিনা দণ্ডে, বিনা অস্ত্রে দান্ত হইয়াছি।

৮৭৯. পূর্বে আমার নাম হিংসক যোগ্য থাকিলেও আমি অহিংসক নামে পরিচিত হইতাম। অদ্যই আমার অহিংসক নাম সত্যতায় পরিণত হইল, আমি আর কাহাকেও হিংসা করি না।

৮৮০. আমি পূর্বে চোর অঙ্গুলিমাল নামে বিশ্রুত ছিলাম; কাম-ভব-দৃষ্টি-অবিদ্যাস্রোতে ডুবিয়ে যাওয়ার সময়ে বুদ্ধের শরণে উপস্থিত হই।

৮৮১. আমি পূর্বে রক্তপাণি অঙ্গুলিমাল নামে বিশ্রুত ছিলাম; মহাফলদায়ক শরণগমনের প্রভাব দেখ, আমার ভবতৃষ্ণা সমূহত হইয়াছে।

৮৮২. আমি শতশত পুরুষ বধ ও তাদৃশ বহু দুর্গতিগামী কর্ম করিয়াছি, তথাপি লোকোত্তর কর্মের ফলস্বরূপ বিমুক্তিসুখ লাভ করিয়াছি। অঋণী হইয়া অর্থাৎ স্বামী পরিভোগে চারি প্রত্যয় সেবন করিতেছি।

৮৮৩. ইহ-পরলোকের হিতসাধনে অজ্ঞানী ও প্রমাদকর বিষয়ে অদোষদর্শী দুর্মেধ ব্যক্তিগণ প্রমাদের সহিত সময় ক্ষেপণ করিয়া থাকে, ধর্মজ্ঞানী মেধাবী উত্তম সপ্তরত্নের ন্যায় অপ্রমাদকে রক্ষা করে।

৮৮৪. প্রমাদের সহিত কাল ক্ষেপণ করিও না, কামরতি উপভোগের জন্য সচেষ্ট হইও না, স্মৃতিশীল অপ্রমত্ত ব্যক্তিই সাধনাবলে উত্তম নির্বাণ সুখকে প্রাপ্ত হয়।

৮৮৫-৮৮৬. তখন শাস্তার নিকটে আমার আগমন ও এই মহাবনে শাস্তার আগমন স্বাগমন হইয়াছে, অন্যায়রূপে আগমন হয় নাই। শাস্তার নিকটে প্রব্রজ্যা গ্রহণের যে মন্ত্রণা, তাহা সুমন্ত্রণা হইয়াছে। সদোষ-নির্দোষ ধর্মের মধ্যে উত্তম নির্বাণমূলক ধর্মে উপনীত হইয়াছি...। আমি ত্রিবিধ বিদ্যা প্রাপ্ত হইয়াছি, বুদ্ধের শাসনে কৃতকার্য হইয়াছি।

৮৮৭. পূর্বে আমি যেই যেই অরণ্যে, বৃক্ষমূলে, পর্বতে, গুহায় অবস্থান করিতাম, সেই সেই স্থানে তখন উদ্বিগ্ন চিত্তে থাকিতাম।

৮৮৮. এখন আমি সুখে শয়ন করিতেছি, সুখে অবস্থান করিতেছি, সুখে জীবনযাপন করিতেছি। অহো, আমি বুদ্ধের দয়া প্রাপ্ত হইয়া এখন ক্লেশমার প্রভৃতির অগোচরে বাস করিতেছি।

৮৮৯. আমি পরিশুদ্ধ মাতৃ-পিতৃকুলে ব্রাহ্মণের পুত্ররূপে পূর্বে জন্মগ্রহণ করিয়াছিলাম, আজ আমি ধর্মরাজ সুগত শাস্তার পরমার্থ ব্রাহ্মণ পুত্র নামে অভিহিত।

৮৯০. এখন আমি বীততৃষ্ণ হইয়াছি, আমার বলিয়া কিছুই গ্রহণের নাই, ইন্দ্রিয় আমার সংযত-সুরক্ষিত হইয়াছে, পাপের মূলোচ্ছেদ করিয়া আমার আসক্তি ক্ষয়প্রাপ্ত হইয়াছে।

৮৯১. শাস্তা এখন আমার সুপরিচিত, বুদ্ধের শাসনে আমি কৃতকার্য হইয়াছি, পঞ্চস্কন্ধের ভার নামাইয়া ফেলিয়াছি ও আমার ভবতৃষ্ণা সমূহত হইয়াছে।

৯. অনুরুদ্ধ স্থবির
৮৯২. মাতাপিতা, ভগ্নি, জ্ঞাতি, ভ্রাতা ও পঞ্চকামগুণ পরিত্যাগ করিয়া প্রব্রজ্যা গ্রহণপূর্বক অনুরুদ্ধ ধ্যান করিতেছে।

৮৯৩. আমি নৃত্য-গীত দ্বারা সর্বদা পূজিত হইতাম, প্রত্যুষকালে নৃত্যতালে আমাকে জাগ্রত করিত। কিন্তু এই কামভোগে শুদ্ধিলাভ করিতে পারি নাই। আমি ক্লেশমারভোগ্য কামগুণে রত থাকিতাম।

৮৯৪. এই পঞ্চবিধ কামগুণ অতিক্রম করিয়া বুদ্ধশাসনে রত হইয়াছি। সমস্ত কামস্রোতাদি ত্যাগ করিয়া অনুরুদ্ধ ধ্যান করিতেছে।

৮৯৫. এই মনোরম রূপ-শব্দ-গন্ধ-রস-স্পর্শ ত্যাগ করিয়া অনুরুদ্ধ ধ্যান করিতেছে।

৮৯৬. পিণ্ড গ্রহণ ত্যাগ করিয়া একাকী নিতৃষ্ণ অনাসব অনুরুদ্ধ মুনি পাংশুকূল বস্ত্র অন্বেষণ করিতেছে।

৮৯৭. আবর্জনাপূর্ণ স্থানে অন্বেষণ করিয়া পাংশুকূল বস্ত্রখানি গ্রহণপূর্বক ধৌত করিলেন। তারপর রঞ্জিত করিয়া অনাসব মতিমান অনুরুদ্ধ মুনি পরিধান করিলেন।

৮৯৮. যে বহু দ্রব্য ইচ্ছুক, যথালব্ধ বিষয়ে অসন্তুষ্ট, গৃহী-প্রব্রজিতের সহিত অন্যায় মতে সংশ্লিষ্ট, তাহার এই সমস্ত চিত্তমালিন্যকর পাপধর্মগুলি থাকে। প্রাচীনবংশ বনে ভগবান তাঁহাকে উপরোক্ত উপদেশ দিয়াছিলেন।

৮৯৯-৯০০. যখন কোনো ব্যক্তি সৎপুরুষ সেবা ও সদ্ধর্ম শ্রবণ করিয়া স্মৃতিসহকারে বহু দ্রব্য লোভ ত্যাগপূর্বক অল্পেচ্ছু হয়, যথালব্ধ বস্তুতে সন্তুষ্ট হয়, চিত্ত বিক্ষিপ্ত বিষয় ত্যাগপূর্বক বিবেকপরায়ণ হয়, সন্তুষ্ট চিত্ত হয় ও আলস্য ত্যাগে আরব্ধবীর্যবান হয়, তখন তাঁহার বোধিপক্ষীয় কুশল ধর্মগুলি উৎপন্ন হয়। ইহাতে তিনি অনাসব হন, মহর্ষি বুদ্ধকর্তৃক প্রাচীনবংশ বনে ইহা কথিত হইয়াছে।

৯০১. জগতের অনুত্তর শাস্তা আমার সংকল্প জ্ঞাত হইয়া মনোময় শরীর নির্মাণপূর্বক ঋদ্ধিবলে আমার নিকট উপস্থিত হইলেন।

৯০২. যখন আমার অষ্টম মহাপুরুষ বিতর্ক হয়, তখন শাস্তা আমার সংকল্প জ্ঞাত হইয়া ঋদ্ধিবলে আমার নিকট উপস্থিত হইলেন এবং তদতিরিক্ত দেশনা করিলেন। কামতৃষ্ণাদি প্রপঞ্চহীন লোকোত্তর ধর্মে অভিরত বুদ্ধ, চারি সত্যধর্ম দেশনা করিলেন।

৯০৩. আমি তাঁহার ধর্মজ্ঞাত হইয়া তদনুরূপ পালনপূর্বক শিক্ষাত্রয়ে রত হইলাম, আমার ত্রিবিধ বিদ্যা লাভ হইল, বুদ্ধশাসনে আমি কৃতকার্য হইলাম।

৯০৪. সেই হইতে পঞ্চান্ন বৎসর আমার উপবিষ্টাবস্থায় বিগত হইল, তৎমধ্যে পঁচিশ বৎসর আমি নিদ্রা ত্যাগ করিয়াছিলাম।

৯০৫. যখন বুদ্ধ নির্বাণপ্রাপ্ত হইতেছেন, তখন চতুর্থ ধ্যানে আমি প্রত্যক্ষ করিলাম যে, চতুর্থ ধ্যানে স্থিত শাস্তার আশ্বাস-প্রশ্বাস ছিল না, তৃষ্ণাহীন সমাধিতে অবস্থিত চক্ষুষ্মান নির্বাণকে নিমিত্ত করিয়া পরিনির্বাপিত হইলেন।

৯০৬. শাস্তা অসঙ্কুচিত চিত্তে মৃত্যু-যন্ত্রণা সহ্য করিলেন, অর্থাৎ তিনি বেদনায় কাতর হইয়া পার্শ্ব পরিবর্তন করিলেন না। যেমন বর্তিকা ও তৈলক্ষয়ে প্রদীপ নিবিয়া যায়, কোথাও থাকে না, অদর্শন হইয়া যায়, তেমন তৃষ্ণা অভাবে বিমুক্তচিত্ত শাস্তা নির্বাণ লাভ করিলেন।

৯০৭. আমি ধ্যানযোগে শাস্তার চরমাবস্থায় স্পর্শমাত্র প্রত্যক্ষ করিলাম, ইহার পর বুদ্ধ নির্বাণপ্রাপ্ত হইলে অন্য চিত্ত-চৈতসিক ধর্মসমূহ আর উৎপন্ন হইবে না।

৯০৮. স্থবিরের পূর্বজন্মের সেবিকা দেবতাকে লক্ষ করিয়া বলিতেছেন, হে জালিনি, দেবজন্মে পুনরোৎপত্তি আমার নাই, আমার জন্মাবর্ত পরিক্ষীণ হইয়াছে, আর পুনরায় জন্মগ্রহণ করতে হইবে না।

৯০৯. যেই অর্হৎ ভিক্ষুর মুহূর্তকাল মধ্যে সব্রহ্মলোক সহস্র সহস্র প্রকারে জ্ঞাত, সেই ভিক্ষু ঋদ্ধিবলে জন্ম-মৃত্যুক্ষণও জানিতে সমর্থ, তিনি দেবতাকেও দেখিয়া থাকেন, এই দর্শনে দেবগণের পরিহানি হয় না। দেবতার বিতর্ক কারণে স্থবির উক্ত গাথা বলিয়াছিলেন।

৯১০. আমি পূর্বজন্মে অন্নভার নামে এক দরিদ্র ছিলাম, কেবল আহারার্থ মজুরী করিতাম; উপরিট্‌ঠ নামক পচ্চেক বুদ্ধকে শ্রদ্ধাচিত্তে আহার্য দান করি।

৯১১. আমি শাক্যকুলে জন্মগ্রহণ করিয়া অনুরুদ্ধ নামে পরিচিত হই। নৃত্যগীতে আমার সেবা হইত ও নৃত্যতালে নিদ্রা হইতে জাগাইত।

৯১২. তৎপর নির্ভীক শাস্তাকে দর্শন করি। তাঁহার প্রতি প্রসন্ন হইয়া অনাগারে প্রব্রজ্যা গ্রহণ করি।

৯১৩. পূর্বে আমি যেখানে জন্মগ্রহণ করিয়াছি, সেই পূর্বজন্ম বিবরণ আমি স্মরণ করিতেছি। আমি তাবতিংস স্বর্গে ইন্দ্ররাজ ছিলাম।

৯১৪. আমি সাতবার চারিদিক বিজয়ী জম্বুদ্বীপেশ্বর হইয়া চক্রবর্তী রাজত্ব করিয়াছি, বিনাদণ্ড বিনা অস্ত্রে ধর্মত রাজত্ব করিয়াছি।

৯১৫. আমি মনুষ্যলোক হইতে দেবকুলে সাতবার ও দেবলোক হইতে মনুষ্যকুলে সাতবার চক্রবর্তী রাজা হইয়া এই চৌদ্দ জন্ম বিচরণ করিয়াছি। তখন দেবলোকে থাকিয়াও দিব্যজ্ঞানে পূর্ব পূর্ব জন্ম সম্বন্ধে জানিতাম।

৯১৬. অভিজ্ঞা পাদক চতুর্থ ধ্যানে বা প্রীতি-সুখ-চিত্ত-আলোক-প্রত্যবেক্ষণ ব্যাপক এই পঞ্চাঙ্গ ধ্যানে, শান্ত সুচরিত চিত্তের একাগ্রতায় চিত্তক্লেশ উপশম করিয়া একাদশ প্রকার উপক্লেশ মুক্ত বিধায় আমার দিব্যচক্ষু বিশুদ্ধ হইয়াছে।

৯১৭-৯১৮. এখন আমি সত্ত্বগণের জন্ম-মৃত্যু ও তাহারা কোন স্থান হইতে কোন স্থানে যাইতেছে, তাহা জানিতেছি, পঞ্চাঙ্গিক ধ্যানে স্থিত হইয়া মনুষ্য জন্ম হইতে তির্যকাদিকুলে গমন করিবার পূর্বেও জানিতেছি। অন্য গাথা পূর্ববৎ।

৯১৯. আমি বৃজিদিগের বেলুবগ্রামের এক বাঁশ ঝাড়ের নীচে পরিনির্বাণ প্রাপ্ত হইব।

১০. পারাপরিয় স্থবির
৯২০. সঙ্গীতিকারকেরা বলিতেছেন, একাগ্রচিত্তে উপবিষ্ট, বিবেকপরায়ণ ধ্যানী শ্রমণ পারাপরিয়ের পুষ্পিত মহাবনে চিন্তা হইল :

৯২১. পুরুষোত্তম লোকনাথ বুদ্ধের বর্তমানে ভিক্ষুদের আচরণ অন্য প্রকার ছিল, এখন তাঁহার অবর্তমানে অন্য প্রকার দেখা যাইতেছে।

৯২২. ভিক্ষুরা কেবল প্রয়োজনবোধে শীত ও বায়ুর প্রকোপ হইতে পরিত্রাণ পাইবার জন্য অন্তর্বাস পরিধান করিতেন এবং যথালব্ধ চীবরাদি প্রত্যয়ে সন্তুষ্ট থাকিতেন।

৯২৩. উত্তম হউক বা হীন হউক, অল্প হউক বা বেশি হউক ওইসব বস্তুতে রসতৃষ্ণা উৎপন্ন না করিয়া নির্লিপ্তচিত্তে ভোজন করিতেন।

৯২৪. পূর্বকালের ভিক্ষুরা আসক্তি ক্ষয় করিতে যেমন উৎসুক ছিলেন, জীবন রক্ষার কারণে ভৈষজ্য উপকরণ সেবনে তেমন উৎসুক ছিলেন না।

৯২৫. তাঁহারা অরণ্যে, বৃক্ষমূলে, কন্দরে, গুহায় বিবেকপরায়ণ হইয়া বাস করিতেন।

৯২৬. তাঁহারা অহংকার করিতেন না, শাসনের প্রতি শ্রদ্ধান্বিত থাকিতেন, অল্পেচ্ছুভাবে জীবনযাপন করিতেন, ব্রতাদি সম্পাদন করিয়া মৃদুচিত্তে বাস করিতেন, ঔদ্ধত্য প্রদর্শন করিতেন না; তৃষ্ণা-দৃষ্টি-মানে মিশ্রিত হইতেন না, মুখর ছিলেন না, আত্ম-পরহিত সাধনে অবহিত থাকিতেন।

৯২৭. তাঁহাদের প্রসাদজনক গমনাগমন, চীবরাদি পরিভোগ ও ভিক্ষাব্রত ছিল, তৈলাধার তুল্য স্নিগ্ধ অর্থাৎ সংযত ইর্যাপথ (দাঁড়ানে-গমনে-শয়নে-উপবেশনে সংযতভাব) ছিল।

৯২৮. সেই সর্বাসব পরিক্ষীণ, মহাধ্যানী, মহাহিতকারী স্থবিরগণ নির্বাপিত হইয়াছেন, তাদৃশ এখন অল্পমাত্র স্থবিরগণ আছেন।

৯২৯. এখন বিমোক্ষজনক ধর্মসমূহের ও তদনুরূপ প্রজ্ঞার পরিক্ষয় হইয়াছে, সর্বাবয়ব পূর্ণ শ্রেষ্ঠ জিনশাসন বিনষ্ট প্রাপ্ত হইতেছে।

৯৩০. কায়িক দুশ্চরিতাদি পাপধর্মসমূহের ও লোভাদি তৃষ্ণাজনক ধর্মসমূহের এখন ঋতু বা সময়, যাহারা আরব্ধবীর্যবান, কায়-চিত্ত-উপধি বিবেকপরায়ণ, তাহারা সদ্ধর্মের অনুকূলে কাজ করিতে সমর্থ হইতেছে না।

৯৩১. দুঃশীলেরা তৃষ্ণাসমূহ বর্ধিত করিয়া অন্ধ-মূর্খজনের পর্যায়ভুক্ত হইতেছে, যেমন ক্রীড়ামত্ত রাক্ষস ভিষক রহিত উন্মাদের মধ্যে মিশিয়া দুঃখ উৎপাদন করে, তেমন উন্মত্ততারূপ তৃষ্ণাসমূহ বুদ্ধের ন্যায় বৈদ্যের অভাবে অন্ধ-মূর্খ ভিক্ষুদের মধ্যে প্রবেশ করিয়া অনর্থ উৎপাদন করিতেছে।

৯৩২. সেই ক্লেশাভিভূত ভিক্ষুগণ নানা প্রকার অনাচার সম্পাদন করিয়া থাকে। যেমন মানবেরা তৃষ্ণাকর বস্তুর জন্য সংগ্রাম ঘোষণা করিয়া থাকে, তেমন তৃষ্ণাকর বিষয়ে যেই যেই তৃষ্ণা যেই যেই সত্ত্বকে মর্দন করে, সেই সেই তৃষ্ণা তাহার তাহার হউক, এইভাবে মূর্খগণ সেই সেই নিমিত্তে ধাবিত হইয়া থাকে।

৯৩৩. ‘তাহারা বিধাবিত হইয়া কী করে?’ তাহারা ধর্মপালন ত্যাগ করিয়া আমিষ লোভের কারণে পরস্পর কলহ করে, মিথ্যাদৃষ্টির অনুগমন করিয়া ‘ইহাই শ্রেয়’ বলিয়া মিথ্যা মত গ্রহণ করে।

৯৩৪. অথচ তাহারা ধন-পুত্র-ভার্যা ত্যাগ করিয়া গৃহ হইতে বাহির হইয়াছে, এক চামচ ভাতের জন্য গৃহীদিগকে নিজের অকার্য প্রদর্শন করিয়া থাকে।

৯৩৫. তাহারা পেটের যন্ত্রণা হয় মতো উদরপূর্ণ ভোজন করিয়া মহাপুরুষশয্যায় দক্ষিণ পার্শ্বে না শুইয়া চিৎ হইয়া শুইয়া থাকে এবং বুদ্ধ যেই হীন কথার নিন্দা করিয়াছেন, জাগ্রত হইয়া সেই কথাই বাড়াইয়া তোলে।

৯৩৬. সমস্ত হস্তশিল্প ছত্র ব্যজনী নির্মাণে অতিশয় আগ্রহ করিয়া থাকে, অথচ নিজের তৃষ্ণা উপশমের জন্য শ্রামণ্যধর্মে তত মনোযোগ দেয় না।

৯৩৭. স্নানের উপযোগী মৃত্তিকা, তৈল, সুগন্ধি চূর্ণ, জল, আসন, ভোজন প্রভৃতি ততোধিক প্রতিদান পাইবার ইচ্ছায় গৃহীদের জন্য বন্দোবস্ত করিয়া রাখে।

৯৩৮. দন্তকাষ্ঠ, কপিত্থ ফল, সুগন্ধ পুষ্প, আঠারো প্রকার খাদ্যবস্তুর মধ্যে যাহা কিছু, আম্র, আমলকী প্রভৃতি ফল ও ভাত-তরকারী প্রভৃতি ততোধিক প্রতিদান পাইবার ইচ্ছায় গৃহীদের জন্য বন্দোবস্ত করিয়া রাখে।

৯৩৯. সেই ভিক্ষু গৃহীদের ভৈষজ্য সম্পাদনে বৈদ্যের ন্যায়, ছোটো-বড়ো কাজে গৃহীর ন্যায়, নিজের শরীর বিভূষণে গণিকার ন্যায় ও ঐশ্বর্য সম্পাদনে ক্ষত্রিয়ের ন্যায় সমস্ত কার্য সম্পাদন করিয়া থাকে।

৯৪০. শঠামি, প্রবঞ্চনা, মিথ্যা সাৰ্যদান, গর্হিতাচরণ প্রভৃতি মিথ্যা ব্যবসায় দ্বারা আমিষ বস্তু পরিভোগ করিয়া থাকে।

৯৪১. বস্তু প্রভৃতি উৎপাদনের জন্য বিবিধ কৌশল উদ্ভাবন করিয়া মহাতৃষ্ণকর কাজে অনুধাবিত হয়, জীবন যাপনের উপায় স্বরূপ বহু ধন উপার্জন বা সঞ্চয় করিয়া থাকে।

৯৪২. নিজের কার্য সাধনের উপযোগী পরিষদ গঠন করিয়া থাকে, কিন্তু ধর্মত পরিষদ গঠন করে না। নিজের লাভের জন্য ধর্মদেশনা করিয়া থাকে, কিন্তু অপরের হিত সাধনের জন্য করে না।

৯৪৩. আর্যসংঘের বহির্ভূত সংঘীয় বস্তু লাভের জন্য কলহ করিয়া থাকে, শীলবানের জন্য লব্ধ বস্তু বা দায়কের প্রদত্ত বস্তু দ্বারা জীবনধারণ করিতে নির্লজ্জ ভিক্ষুরা লজ্জা করে না।

৯৪৪. সেইরূপ মুণ্ডিত মস্তক, জীর্ণ বস্ত্র পরিহিত কোনো কোনো ভিক্ষুরা শ্রমণানুরূপ কাজ না করিয়া কেবল লাভ-সৎকারে মুগ্ধ হইয়া অতিশয় মান-প্রত্যাশী হইয়া থাকে।

৯৪৫. এই প্রকারে সেই ভিক্ষুরা বহু ক্লেশকর বিষয় আচরণ করাতে এ জগতে কল্যাণমিত্র, সদ্ধর্ম শ্রবণাদি দুর্লভ না ভাবিয়া শাস্তার বর্তমানে ধ্যান-সাধনে যেমন উন্নতি করিতে পারে নাই, তেমন পরে শীল পালন করিয়া কিছুই সম্পাদন করিতে পারে না।

৯৪৬. কণ্টকময় স্থানে যেমন জুতা ছাড়া চলিতে গেলে, স্মৃতিসহকারে অর্থাৎ কণ্টকবিদ্ধ না হয় মতো সাবধানে চলিতে হয়, তেমন তৃষ্ণারূপ কণ্টকে বিদ্ধ না হয় মতো যোগী ভিক্ষু গ্রামে কর্মস্থান ভাবনা করিতে করিতে বিচরণ করিবেন।

৯৪৭. পূর্বে সাধন-ভজনে অনুরক্ত যোগী আরব্ধ-বীর্যবানদিগকে স্মরণ করিয়া এবং তাহাদের সদাচরণে মনোযোগী হইয়া শাস্তা শাসনের অন্তিমকালে হইলেও নির্বাণ লাভে সমর্থ হইবে।

৯৪৮. ‘সঙ্গীতিকারকগণ বলিতেছেন, ভাবিত ইন্দ্রিয় শ্রমণ পারাপরিয় শালবনে এই উপদেশমূলক কথা বলিয়া সেই জন্ম ক্ষয়কারী ঋষি অর্হৎ ব্রাহ্মণ তথায় পরিনির্বাণ লাভ করিলেন। বিংশতি নিপাতে দশজন স্থবির ২৪৫টি গাথা ভাষণ করিয়াছেন।

বিংশতি নিপাত সমাপ্ত।


 

১৭. ত্রিংশ নিপাত
১. ফুশ্য স্থবির
৯৪৯. প্রসাদযোগ্য, ভাবিতচিত্ত, সংযতেন্দ্রিয় বহু ভিক্ষুদিগকে দেখিয়া পণ্ডর গোত্রীয় ঋষি ফুশ্য স্থবিরকে জিজ্ঞাসা করিলেন।

৯৫০. ভবিষ্যতে এই শাসনে ভিক্ষুরা হীনোত্তম ভাবের কোনটি গ্রহণ করিবে? বিশুদ্ধাবিশুদ্ধ বিষয়ে তাঁহাদের অভিপ্রায় কোনটি হইবে? চরিত্র-বারিত্র শীলের মধ্যে কী প্রকার আচরণ হইবে? আমি আপনাকে সেইগুলি জিজ্ঞাসা করিতেছি, তাহা আমাকে বলুন।

৯৫১. হে পণ্ডর গোত্রীয় ঋষি, আমার বচন শ্রবণ কর, মনোযোগের সহিত উপধারণ কর, আমি অনাগত ভিক্ষু-ভিক্ষুণীদের আচার সম্বন্ধে বলিতেছি।

৯৫২. ভবিষ্যতে বহু ভিক্ষু ক্রোধী, চিরক্রোধী, গুণধ্বংসী, অতিমানী, শঠ, ঈর্ষুকী, পরস্পর বিরুদ্ধবাদী হইবে।

৯৫৩. গম্ভীর সদ্ধর্ম অজ্ঞাত ভিক্ষুরা পারদর্শী বলিয়া অভিমান করিবে এবং তাহারা চপল, সদ্ধর্মের প্রতি ও পরস্পরের প্রতি গৌরবহীন হইবে।

৯৫৪. এ জগতে অনাগতে বক্ষমান বহু দোষ উৎপন্ন হইবে, দুর্মতিগণ বুদ্ধদেশিত কল্যাণধর্মকে ক্লিষ্ট করিয়া তুলিবে।

৯৫৫. শাস্ত্রজ্ঞানশূন্য, মুখর, গুণহীন, কুমিত্র পক্ষাবলম্বনে বলীয়ান ভিক্ষুগণ সংঘ মধ্যে নির্ভীক চিত্তে যাহা তাহা বলিবে।

৯৫৬. লজ্জাশীল, হিতকামী গুণবান ভিক্ষুগণ সংঘমধ্যে ধর্মত যথার্থ কথা বলিয়া দুর্বল হইবে।

৯৫৭. দুর্মেধগণ ভবিষ্যতে সোণা, রূপা, ক্ষেত্রভূমি, ছাগ, মেষ, দাস-দাসী প্রভৃতি আরও অন্যান্য বস্তু গ্রহণ করিবে।

৯৫৮. সজ্জনের দোষারোপকারী, চারি পরিশুদ্ধশীলে অসংযত, অতিমানী মৃগতুল্য কলহপরায়ণ মূর্খগণ অহংকারের ধ্বজা উড়াইয়া বিচরণ করিবে।

৯৫৯. ভিক্ষুর অযোগ্য নীলবর্ণ চীবর ধারণ করিয়া উদ্ধত স্বভাবে বিচরণ করিবে, তাহারা কুহকগুণে অপরের বিস্ময় উৎপাদন করিয়া, ক্রোধ-মানবলে হৃদয় শক্ত করিয়া, লাভের প্রত্যাশায় দায়কবর্গের সহিত মিষ্টালাপ করিয়া শৃঙ্গতুল্য স্বীয় তৃষ্ণা বিকাশ করিয়া আর্যপুদ্গলের ন্যায় বিচরণ করিবে।

৯৬০. দন্তবর্ণ বা শ্বেতবর্ণ চীবর ধারণপূর্বক কেশে জল-তৈল ও নেত্রে অঞ্জন মাখিয়া চাঞ্চল্যভাব প্রদর্শনে সদর রাস্তা দিয়া ভ্রমণ করিবে।

৯৬১. তাহারা শ্বেতবর্ণ চীবরে অতিশয় আসক্ত হইয়া আর্যগণের অঘৃণিত সুরক্ত অর্হৎধ্বজাকে (চীবরকে) ঘৃণা করিবে।

৯৬২. তাহারা লাভ তৃষ্ণার বশীভূত হইয়া, পিণ্ডচারণে আলস্য উৎপাদন করিয়া, শ্রমণধর্ম পালনে হীনবীর্যপরায়ণ হইবে, নির্জনে বনে-জঙ্গলে বাস কষ্টকর মনে করিয়া গ্রামের বিহারে বিহারে বাস করিবে।

৯৬৩. অধর্মত উপায়ে জীবনযাপনকারী যেই যেই ভিক্ষুরা সর্বদা লাভবান হইবে, সেই সেই ভিক্ষুদের অনুকরণ করিয়া অসংযত ভিক্ষুগণ ভ্রমণ করিবে।

৯৬৪. যেই যেই ভিক্ষুরা অসদুপায়ে জীবনযাপন না করিয়া অলাভী হইবে, তাহারা পূজনীয় হইবে না, তাহাদিগকে প্রশংসা করিবে না, ভবিষ্যতে কেহ সেই প্রিয়শীল বা শীলবান পণ্ডিত ভিক্ষুদের সেবা করিবে না।

৯৬৫. কেহ কেহ স্বকীয় চীবর নিন্দা করিয়া কৃষ্ণবর্ণে রঞ্জিত অথবা তৈর্থিকদের শ্বেতবর্ণ বস্ত্র ধারণ করিবে।

৯৬৬. ভবিষ্যতে তাহাদের চীবরের প্রতি গৌরব থাকিবে না, এমনকি প্রত্যবেক্ষণ ভাবনা করিয়া চীবর ধারণও ভিক্ষুদের থাকিবে না।

৯৬৭. ‘একদা ছদ্দন্ত নাগরাজের চিন্তা হইয়াছিল, ভবিষ্যতে ভিক্ষুরা প্রত্যবেক্ষণ ভাবনাযোগে চীবর ধারণকে এইরূপ মনে করিবে, যেমন কেহ শল্যবিদ্ধ দুঃখে অভিভূত হইয়া শারীরিক ক্লেশ ভোগ করে, তেমন কায়-জীবনের প্রতি নিরপেক্ষভাবপ্রসূত এই ঘোরতর প্রত্যবেক্ষণ ভাবনা সাধারণের অচিন্তনীয়।

৯৬৮. ‘তখন নাগরাজ সোণুত্তর ব্যাধের বিষদিগ্ধ শরে বিদ্ধ হইয়া’ তাহার শরীরে অর্হতের চীবর দেখিয়া সংবেগভরে হিতাহিত কারণযুক্ত গাথা ভাষণ করিল।

৯৬৯. সে কামরাগাদি দোষযুক্ত হইয়া চীবরাদি পরিভোগ করে, সে ইন্দ্রিয় দমন ও সত্যভাষণ পরিত্যাগ করিয়াছে, এতাদৃশ ভিক্ষুর চীবর পরিভোগ ধর্মানুকূল নহে।

৯৭০. যে চারি মার্গদ্বারা কামরাগাদি দোষ পরিত্যাগ করিতে পারে, চারি পরিশুদ্ধ শীলে সুস্থিত, ইন্দ্রিয় দমনে ও সত্যভাষণে রত এতাদৃশ ভিক্ষুই চীবরাদি পরিভোগের উপযুক্ত।

৯৭১. শীলভ্রষ্ট, দুঃশীল বলিয়া প্রকাশিত, যথেচ্ছাচারী, বিক্ষিপ্ত চিত্ত, লজ্জা-ভয়বর্জিত দুর্মেধ ভিক্ষু চীবর ধারণের উপযুক্ত নহে।

৯৭২. যে শীলবান, বীতরাগী, সংযতেন্দ্রিয়, অনাবিল সংকল্প সে-ই চীবর ধারণের উপযুক্ত।

৯৭৩. যে উদ্ধত, অতিমানী, মূর্খ, যাহার শীল বিদ্যমান নাই, তাহার সাদা বস্ত্র পরিধান করা উচিত, তাহার চীবর ধারণ কী প্রয়োজনে আসিবে?

৯৭৪. কামতৃষ্ণাদি দ্বারা দূষিত চিত্ত, শাস্তার ধর্মে অগৌরবশীল ভিক্ষু-ভিক্ষুণীরা মৈত্রীচিত্তপরায়ণ শীলবান ভিক্ষুদিগকে নিগ্রত করিবে ও উদ্বিগ্ন করিয়া তুলিবে।

৯৭৫. শীলবান ভিক্ষুগণ চীবর ধারণ প্রভৃতি সংযম শিক্ষা দিলেও সেই যথেচ্ছাচারী, দুঃশীল বলিয়া প্রকাশিত, দুর্মেধ মূর্খগণ উপদেশ গ্রহণ করিবে না।

৯৭৬. পরস্পরের প্রতি অগৌরবশীল মূর্খগণ আচার্য-উপাধ্যায় দ্বারা শিক্ষা প্রাপ্ত হইয়াও দুষ্ট অশ্ব যেমন সারথির বাক্য গ্রহণ করে না, তাহারাও গ্রহণ করিবে না।

৯৭৭. ‘বিমুক্তি-সমাধি-শীল-শ্রুত-দান এই পঞ্চযুগের মধ্যে যখন শ্রুতযুগ প্রবর্তিত হইবে, তখন শাসনের শেষাবস্থা।’ অন্তিমকাল প্রাপ্ত হইলে এই প্রকার ভিক্ষু-ভিক্ষুণীদিগের আচরণ ভবিষ্যতে হইবে।

৯৭৮-৯৭৯. বুদ্ধশাসন ধ্বংসকর এই অনাগত মহাভয় যাবৎ না আসে, তাবৎ তোমরা গুরুবাক্য প্রাণপণে পালন কর, হৃদয়কে সরল কর, পরস্পরের প্রতি গৌরবশীল হও, মৈত্রীচিত্ত হও, করুণা প্রদর্শন কর, শীলে সংযত হও; নিত্য আরব্ধবীর্যবান, নির্বাণপ্রবণ চিত্ত ও দৃঢ় পরাক্রমশালী হও।

৯৮০. প্রমাদকে উপদ্রবরূপে দেখিয়া ও অপ্রমাদকে নিরুপদ্রবরূপে দেখিয়া অষ্টাঙ্গিক মার্গকে ভাবনা কর। যাহারা এতাদৃশ কার্য সম্পাদন করে, তাহারা অমৃতপদ বা নির্বাণ লাভ করিয়া থাকে বা নির্বাণকে স্পর্শ করিয়া থাকে।

২. সারিপুত্র স্থবির
৯৮১. যে শীলসম্পন্ন, শান্ত, স্মৃতিমান, সংযত, দৃঢ় সংকল্প, ধ্যানশীল, অপ্রমত্ত, কর্মস্থান ভাবনায় অভিরত, সমাহিত চিত্ত, জনসংসর্গ ত্যাগ করিয়া কায়-চিত্তবিবেকে বাসকারী, চারি প্রত্যয়ে ও ভাবনায় সন্তুষ্ট তাহাকে ভিক্ষু বলে।

৯৮২-১০১৫. উত্তম বা নিকৃষ্ট আহার্য পর্যাপ্তরূপে ভোজন না করিয়া উনোদর ও পরিমিত আহার গ্রহণপূর্বক স্মৃতি-সহকারে বাস করিবে। এইরূপ লঘু আহার নির্বাণ-চিত্ত ভিক্ষুর পক্ষে ভাবনার অনুকূল হয়। যদি ভিক্ষু অনুরূপ চীবর লাভ করে, তাহা সে কেবল প্রয়োজনবোধে পরিভোগ করিবে...। পদ্মাসনে উপবেশন করিলে দুইটি জানু যদি বৃষ্টিজলে না ভিজে, ন্যূনপক্ষে এইরূপ ক্ষুদ্র কুটিরে বসিয়াও ভিক্ষু সাধনাবলে সিদ্ধকাম হইতে পারে...। যে সুখবেদনাকে দুঃখরূপে দেখে, দুঃখবেদনাকে শল্যরূপে দেখে, সুখ-দুঃখের মধ্যস্থাবস্থায় যাহার আত্মদৃষ্টি থাকে না, সে এই পঞ্চস্কন্ধে কোন ক্লেশ দ্বারা আবদ্ধ হইবে (?) অর্থাৎ তাহার তৃষ্ণাবন্ধন ছিন্ন হইয়া যায়। অবিদ্যমান গুণ প্রকাশেচ্ছু পাপী, শ্রমণধর্মে উৎসাহহীন কুশীদ, হীনবীর্যপরায়ণ, গম্ভীর ধর্মে অল্পশ্রুত, আদেশ-অনুশাসনে আদরহীন নীচাশয় ব্যক্তি আমার নিকটে না থাকুক, কারণ এ জগতে তাদৃশ ব্যক্তিকে উপদেশদানে কোনো কাজ হয় না। বহুশ্রুত, মেধাবী, শীলধর্মে সুসমাহিত, লৌকিক-লোকোত্তর জ্ঞানে অবস্থিত চিত্ত ব্যক্তি আমার মস্তকে স্থিত থাকুক। যে ব্যক্তি বাহ্যিক কাজে ও রূপনিমিত্তাদির আস্বাদ গ্রহণে নিযুক্ত বা তৃষ্ণাদিতে রত, সে অদোষদর্শী মৃগতুল্য অনুত্তর যোগক্ষেম নির্বাণ হইতে সুদূরে অবস্থান করে। যে তৃষ্ণাদি প্রপঞ্চ ত্যাগ করিয়া নির্বাণের পথস্বরূপ আর্যমার্গে রত, সে যোগক্ষেম অনুত্তর নির্বাণ লাভ করিয়াছে। গ্রামে, অরণ্যে, নিম্নে বা স্থলে যেখানে অর্হৎগণ বাস করেন, সেই ভূমি রমণীয়। যেই রমণীয় অরণ্যে কামভোগী ব্যক্তি রমিত হয় না, সেই অরণ্যে বীতরাগী অর্হৎগণ রমিত হইয়া থাকেন, কারণ তাঁহারা কামবস্তু অন্বেষণে রত নহেন। ‘স্থবিরের কনিষ্ঠ ভ্রাতা রেবত স্থবিরের অরণ্যবাস সম্বন্ধে পূর্বোক্ত গাথা দুইটি বর্ণিত হইয়াছে।’ দরিদ্রের প্রতি দয়া করিয়া নিধি প্রদর্শকের ন্যায়, যে অপরের শীল বিশুদ্ধি ইচ্ছা করিয়া দোষ দেখাইয়া দেয়, তাহার প্রতি রাগ না করিয়া সন্তুষ্ট হওয়া উচিত। তাদৃশ নিগ্রহকারী মেধাবী পণ্ডিতের সেবা করিবে, তাদৃশ পণ্ডিতের সেবা করিলে শ্রীবৃদ্ধি হয়, পরিহানি হয় না। ‘স্থবির রাধ ভিক্ষুর সেবায় সন্তুষ্ট হইয়া উক্ত গাথা বলিয়াছিলেন।’ যে উপদেশ প্রদান করে, অনুশাসন করে, অসৎ ব্যবহার হইতে নিবৃত্ত করিয়া কুশলধর্মে প্রতিষ্ঠিত করে, সে সতের প্রিয় হয়, অসতের অপ্রিয় হয়। ‘স্থবির অশ্বজি পুনব্বসু ভিক্ষুর কুব্যবহারে উক্ত গাথা বলিয়াছিলেন।’ যখন আমার ভাগিনেয় দীঘনখ পরিব্রাজককে চক্ষুষ্মান ভগবান বুদ্ধ ‘বেদনা পরিগ্রহ সূত্র’ দেশনা করিতেছিলেন, তখন আমি দাঁড়াইয়া বুদ্ধকে পাখায় বাতাস দিতেছিলাম, সেই সময় ধর্মদেশনার প্রতি শ্রোত্রাবধান করি। আমার সেই শ্রবণ অমোঘ বা সার্থক হইয়াছিল। আমি বিমুক্ত হই ও আসবহীন হই, নিজের ও পরের পূর্বনিবাস জানিবার জন্য, দিব্যচক্ষু, চিত্ত পরিজ্ঞান ও ঋদ্ধিজ্ঞান লাভের জন্য, সত্ত্বগণের জন্ম-মৃত্যু জানিবার জন্য, দিব্যকর্ণ লাভের জন্য আমার কোনো চিত্ত প্রণিধান ছিল না। অর্থাৎ সেখানেই সমস্ত শ্রাবকগুণ আমার অধিগত হইয়াছিল, পৃথক কোনো পরিকর্ম করিতে হয় নাই। প্রজ্ঞাশ্রেষ্ঠ স্থবির উপতিষ্য কেশচ্ছেদন করিয়া ও সঙ্ঘাটি আচ্ছাদন করিয়া যখন বৃক্ষমূল আশ্রয়ে ধ্যান করিতেছিলেন, ‘তখন নন্দযক্ষ তাঁহার মস্তকে প্রহার করিয়াছিল,’ সেই সময় সম্যকসম্বুদ্ধের শ্রাবক চতুর্থ ধ্যানে আর্য-তুষ্ণীভাবে অবস্থিত ছিলেন। শিলাময় পর্বত যেমন অচলভাবে সুপ্রতিষ্ঠিত থাকে, তেমন মোহ ক্ষয়প্রাপ্ত বা সর্বক্লেশহীন ভিক্ষু পর্বতের ন্যায় অকম্পিত থাকেন। একদা স্থবির সম্মার্জনী করিতেছেন, এমন সময়ে তাঁহার চীবরের কোনা একটা নামিয়া যায়, তখন একজন সপ্তাহ প্রব্রজিত শ্রামণের তাঁহাকে বলিয়াছিল, ‘ভন্তে, পরিম-লাকারে চীবর পরিধান করা উচিত।’ তখনি স্থবির বুদ্ধের দিকে কৃতাঞ্জলিপুটে গাথা বলিলেন যে, ‘নিত্য শুচি অন্বেষণকারী পবিত্র পুরুষের পক্ষে কেশাগ্র পরিমাণ পাপও মেঘখণ্ডের ন্যায় বোধ হয়।’ ‘পুনরায় মরণে-জীবনে সমচিত্ত প্রদর্শন করিয়া দুইটি গাথা বলেন।’ গাথাদ্বয়ের ব্যাখ্যা পূর্ববৎ। ‘অপরকে ধর্মদেশনা করিয়া নিম্নোক্ত গাথাদ্বয় বলিলেন, উভয়কালেই মরণ আছে, অমরণ নাই, তরুণকালের পরে, জরাজীর্ণ কালের পূর্বে বাল্যকালে হইলেও নিশ্চয় মরিতে হইবে। তাই শীলাদি ধর্ম পরিপূর্ণ কর। অপায় দুঃখ লাভ করিয়া বিনাশ প্রাপ্ত হইও না, অষ্ট সুক্ষণকে অতিক্রম করিও না। যেমন প্রত্যন্ত নগরের ভিতর-বাহির শত্রুর ভয়ে সুরক্ষিত করে, তেমন নিজকেও রক্ষা কর, সুক্ষণ অতিক্রম করিও না, যাহারা সুক্ষণ অতিক্রম করে, তাহারা নরকে গিয়া শোক করিয়া থাকে। ‘স্থবির একদা মহাকোট্ঠিত ভিক্ষুর গুণ প্রকাশপূর্বক তিনটি গাথা বলিলেন, উপশান্ত, উপরত, মিতভাষী, অনুদ্ধত ভিক্ষু বায়ুবেগে যেমন বৃক্ষপত্র ফেলিয়া দেয়, তেমন পাপধর্মসমূহ ধুনিয়া ফেলে।... বায়ু চালিত পত্রের ন্যায়, পাপধর্ম পরিত্যাগ করে। উপশান্ত, ক্লেশ-দুঃখহীন, বিপ্রসন্ন, অনাবিল সংকল্প, কল্যাণশীল, মেধাবী ভিক্ষু দুঃখে অবসান করিয়া থাকে। ‘দেবদত্তের অনুকরণকারী ভিক্ষুদিগকে লক্ষ করিয়া স্থবির বলিলেন, কোনো অস্থিরচিত্ত গৃহস্থ প্রব্রজিতকে বিশ্বাস করিবে না কেহ প্রথমে সাধু হইয়া পরে লোভের বশবর্তী হইয়া অসাধু হয়, কেহ অসৎ সংসর্গে প্রথমে অসাধু পুনরায় সৎসংসর্গে সাধু হয়, তাই অসাধুকে বিশ্বাস করিবে না। কামেচ্ছা, হিংসা, আলস্য-তন্দ্রা-ঔদ্ধত্য ও সন্দেহ এই পঞ্চ নীবরণাচ্ছন্ন ভিক্ষুর চিত্ত ক্লেশজনক। যাঁহাকে সৎকার করিলেও বা না করিলেও এই উভয় কারণে সমাধি-কম্পিত হয় না, অপ্রমাদ বিহারী, সতত ধ্যানপরায়ণ, সূক্ষ্মদৃষ্টিতে বিদর্শন ভাবনাকারী ও উপাদানক্ষয়ে যিনি শান্তিলাভ করিয়াছেন, তিনিই সৎপুরুষ নামে কথিত হন। শাস্তাপ্রদত্ত অর্হত্ত্ব ফলবিমুক্তির সঙ্গে মহাসমুদ্র, পর্বত, অনিল ষোড়শাংশের একাংশও উপমিত হয় না। শাস্তার দেশিত ধর্মচক্রের অনুপ্রবর্তনকারী সারিপুত্র স্থবির মহাজ্ঞানী, সমাহিত ও পৃথিবী, জল, অগ্নি সদৃশ তিনি নির্বিকার, কোনো বিষয়ে তিনি আকৃষ্ট হন না ও দূষিত হন না। তিনি প্রজ্ঞাপারমিতা প্রাপ্ত, মহাবুদ্ধিশালী, মহামতি, অজড় হইয়াও জড়তুল্য অর্থাৎ পরিচয় না দিয়া ক্লেশ-পরিদাহ অভাবে নিত্য শান্তভাবে অবস্থান করেন। (অপর গাথার ব্যাখ্যা পূর্ববৎ)।

১০১৬. সকলে অপ্রমাদের সহিত শীলাদি পরিপূর্ণ কর, ইহাই আমার অনুশাসন। আমি সর্বপ্রকারে বিপ্রমুক্ত-হেতু নিশ্চয়ই পরিনির্বাণ লাভ করিব।

৩. আনন্দ স্থবির
১০১৭. পিশুনভাষী, ক্রোধী, মাৎসর্যপরায়ণ, ভেদোৎসাহীর সহিত পণ্ডিত ব্যক্তি সংসর্গ বা বন্ধুত্ব করিবে না, কারণ কাপুরুষ সংসর্গ অতিশয় হীন।

১০১৮-১০২৩. শ্রদ্ধাবান, প্রিয়শীল, প্রজ্ঞাবান, বহুশ্রুতের সহিত পণ্ডিত ব্যক্তি সংসর্গ করিবে, কারণ সৎপুরুষ সংসর্গ অতিশয় উত্তম।’ অপর সাতটি গাথা উত্তরা উপাসিকাকে লক্ষ করিয়া ভাষিত হইয়াছে। ‘উহাদের ব্যাখ্যা রাষ্ট্রপাল চরিতে দেখ।’

১০২৪. বহুশ্রুত, বিচিত্রকথী, বুদ্ধের সেবক, পঞ্চস্কন্ধ ভার অবতরণকারী, চারি যোগমুক্ত আনন্দ স্থবির অর্হৎ হইয়া শয়ন করিতেছেন।

১০২৫. ক্ষীণাসব, চারি যোগমুক্ত, কামতৃষ্ণাদি অতিক্রমকারী, ক্লেশপরিদাহ উপশান্ত, জন্ম-মরণপার অতিক্রমকারী স্থবির আনন্দ অন্তিম দেহ ধারণ করিলেন। ‘তিনি অর্হৎ হইয়া উদানবশে উক্ত গাথা দুইটি ভাষণ করিলেন।’

১০২৬. আদিত্য বন্ধু বুদ্ধের ধর্ম যাঁহার মধ্যে প্রতিষ্ঠিত অর্থাৎ যাঁহার এই ধর্ম জ্ঞাত, তিনি এই গৌতম গোত্রীয় আনন্দ স্থবির অনুপাদিশেষ নির্বাণমার্গে অবস্থিত হইয়াছেন। ‘মহাব্রহ্মা উক্ত গাথা ভাষণ করিয়াছেন।’

১০২৭. আমি বুদ্ধ হইতে ৮২ হাজার ধর্মস্কন্ধ শিক্ষা করিয়াছি ও ধর্মসেনাপতি প্রভৃতি হইতে দুই হাজার ধর্মস্কন্ধ শিক্ষা করিয়াছি; এই ৮৪ হাজার ধর্মস্কন্ধ আমার জিহ্বাগ্রে অধিষ্ঠিত হইয়াছে অর্থাৎ আমি মুখস' করিয়াছি। ‘গোপক মৌদ্গল্লায়ন ব্রাহ্মণের প্রশ্নোত্তরে স্থবির উক্ত গাথা ভাষণ করিয়াছেন।’

১০২৮. ন্যূনকল্পে এক পরিচ্ছেদ বা একবর্গও যে শিক্ষা করে নাই এবং কর্মস্থান ভাবনা যাহার নাই, সে অল্পশ্রুত, তেমন পুরুষ বলীবর্দের ন্যায় কেবল নিজের শরীরের মাংস বৃদ্ধি করে মাত্র, সেইরূপ ব্রতবিহীন ভিক্ষু মাংস বাড়ায় মাত্র, কিন্তু তাহার লৌকিক-লোকোত্তর প্রজ্ঞা একাঙ্গুল মাত্রও বৃদ্ধিপ্রাপ্ত হয় না। ‘বিদর্শন ও গ্রন্থধূরবিহীন জনৈক ভিক্ষুকে লক্ষ্য করিয়া এই গাথা দুইটি ভাষিত হইয়াছে।’

১০২৯. যে বহুশ্রুত অল্পশ্রুতকে শ্রুতিবিষয় দ্বারা মানবশে পরাজিত করে, তাহাকে প্রদীপধারী অন্ধের ন্যায় আমার বোধ হইতেছে অর্থাৎ যে শিক্ষিত ভিক্ষু নিজে ধর্মাচরণ না করিয়া অপরকে ধর্মোপদেশ দেয়, সে অন্ধের প্রদীপ দেখানোর ন্যায় অপরের হিতসাধন করে মাত্র, নিজের হিতসাধন করে না।

১০৩০. বহুশ্রুতের নিকটে উপস্থিত হইবে বা তাঁহার সেবা করিবে, শ্রুত বিষয়কে ধারণা বা পরিচয় করিবে, উহা বিনাশ করিবে না, ইহাই ব্রহ্মচর্যের মূলস্বরূপ, সেই কারণে বিমুক্তিকামী ধর্মধর হইবে।

১০৩১. ধর্মদেশক কোনো বিষয়ের পূর্বভাগ ও অপর ভাগ সম্বন্ধে অভিজ্ঞ হইবে, অর্থ সম্বন্ধে অভিজ্ঞ হইবে, নিরুক্তিপদে বা অন্যান্য বিষয়ে সুদক্ষ হইবে, অর্থ-ব্যঞ্জনকে সুন্দররূপে শিক্ষা করিবে ও ইহা শীল, ইহা সমাধি, ইহা প্রজ্ঞা এইরূপে মনোযোগের সহিত দর্শন করিবে।

১০৩২. সুচিন্তিত বিষয়ের প্রতি ক্ষান্তিশীল ও রূপপরিগ্রহের প্রতি বিদর্শন ইচ্ছা জাগ্রত করিবে, নাম-রূপ ধর্মে ত্রিলক্ষণ আরোপনে উৎসাহিত হইবে ও সেই নাম-রূপকে বিশেষরূপে দর্শন করিবে। সে এইরূপে দর্শন করিয়া চিত্তকে সময়ে প্রগ্রহ-নিগ্রহ করে এবং বিদর্শন ও মার্গ সমাধি দ্বারা সুসমাহিত হয়।

১০৩৩. বহুশ্রুত, ধর্মধর, সপ্রজ্ঞ, বুদ্ধ, শ্রাবক ও ধর্মবিজ্ঞানভূত ধর্মজ্ঞানকে আকাঙ্ক্ষাকারী ব্যক্তি তাদৃশ কল্যাণমিত্রের সেবা করিবে।

১০৩৪. বহুশ্রুত, ধর্মধর, মহর্ষি বুদ্ধের ধর্মকোষ বা ধর্মরত্ন রক্ষক, সর্বলোকের চক্ষুস্বরূপ, পূজনীয় বহুশ্রুত ভিক্ষু।

১০৩৫. শমথ-বিদর্শন ধর্মে রমিত, সেই ধর্মে রত, পুনঃপুন ধর্ম চিন্তায় নিবিষ্ট, ধর্ম অনুস্মরণকারী ভিক্ষু বোধিপক্ষীয় ও নবলোকোত্তর ধর্ম হইতে পরিহীন হয় না।

১০৩৬. কায়িক সুখে মত্ত ভিক্ষু ক্ষণে ক্ষণে কায়-জীবন যে পরিক্ষয় হইতেছে, তাহা না ভাবিয়া শীলাদি পূর্ণ করিবার জন্য সচেষ্ট হয় না, কেবল নিজের শরীরের প্রতি গৃধ্র, আসক্তিপরায়ণ ভিক্ষু কোথায় শ্রামণ্য সুখ লাভ করিবে? ‘জনৈক হীনবীর্যপরায়ণ ভিক্ষুকে লক্ষ করিয়া উক্ত গাথা ভাষিত হইয়াছে।’

১০৩৭. আমার চারিদিক দেখা যাইতেছে না, অভ্যস্ত ধর্মসমূহ আমার মনে হইতেছে না, সদেবলোকের কল্যাণমিত্র ধর্মসেনাপতির পরিনির্বাণ হওয়াতে আমার নিকট সমস্ত জগৎ অন্ধকারের ন্যায় বোধ হইতেছে। ‘সারিপুত্র স্থবিরের নির্বাণ সংবাদ শুনিয়া উক্ত শোক-গাথা ভাষিত হইয়াছে।’

১০৩৮. কল্যাণমিত্র না থাকিলে, শাস্তাও পরিনির্বাণ লাভ করিলে ‘কায়গতাস্মৃতি’ ভাবনার মতো অনাথ লোকের পক্ষে এমন হিতাবহ মিত্র আর নাই।

১০৩৯. ধর্মসেনাপতি প্রভৃতি যাঁহারা প্রাচীন কল্যাণমিত্র, তাঁহারা অতীত হইয়াছে, নব ভিক্ষুদের সহিত আমার চিত্ত সমতা হইতেছে না, বর্ষাকালে নীড়গত পক্ষীর ন্যায় আজ আমি বৃদ্ধ ভিক্ষুদের অভাবে একাকী ধ্যান করিতেছি।

১০৪০-১০৪১. বিবিধ প্রদেশ হইতে বহু প্রবাসী জনসংঘ আমার দর্শনার্থ আগমন করিলে তাহাদের অবকাশ করিয়া দিত, চক্ষুষ্মান বুদ্ধ নিবারণ করিতেন না। ‘উক্ত গাথা শাস্তা ভাষিত।’

১০৪২-১০৪৩. আমি স্রোতাপন্নাবস্থায় পঁচিশ বৎসর পর্যন্ত ছিলাম, কোনোদিন আমার কামসংজ্ঞা উৎপন্ন হয় নাই ও দ্বেষসংজ্ঞা উৎপন্ন হয় নাই, নৈর্বাণিক ধর্মের মহাপ্রভাব কীরূপ দেখ।

১০৪৪-১০৪৬. পঁচিশ বৎসর যাবৎ আমি ভগবানের সেবা করিয়াছি, মৈত্রীপূর্ণ কায়-বাক্য-মনে অনুগামিনী ছায়ার ন্যায় তাঁহার সঙ্গে ছিলাম। ‘পূর্বোক্ত পাঁচটি গাথা প্রধান সেবক বলিয়া পরিচয় প্রদানার্থ ভাষিত হইয়াছে।’

১০৪৭. আমি বুদ্ধের চঙ্ক্রমণকালে তাঁহার পশ্চাতে অনুচঙ্ক্রমণ করিতাম, ধর্মদেশনাকালে আমার স্রোতাপত্তিজ্ঞান উৎপন্ন হয়।

১০৪৮. এখনো আমার কর্তব্য অবশিষ্ট আছে, কারণ আমি স্রোতাপন্ন, অর্হত্ত্বফল প্রাপ্ত হই নাই, যেই শাস্তা আমার প্রতি দয়ার্দ্রচিত্ত, সেই শাস্তার পরিনির্বাণকাল আসন্ন। ‘শাস্তার পরিনির্বাণের পূর্বক্ষণে শোকচিত্তে এই গাথা ভাষিত হইয়াছে।’

১০৪৯. সর্বগুণশ্রেষ্ঠ সম্বুদ্ধ পরিনির্বাণ প্রাপ্ত হইলে, তখন ভীষণভাবে ভূমিকম্পন ও অশনিপাতে সকলের লোমহর্ষণ হইয়াছিল। ‘নিম্নোক্ত গাথা তিনটি স্থবিরের প্রশংসা করিয়া সঙ্গীতিকারকগণ ভাষণ করিয়াছেন।’

১০৫০-১০৫৩. বহুশ্রুত, ধর্মধর, মহর্ষি বুদ্ধের ধর্মরত্ন রক্ষক, সমস্ত লোকের চক্ষুস্বরূপ আনন্দ স্থবির সমস্ত তৃষ্ণা উপশম করিয়াছে ও অবিদ্যারূপ অন্ধকারে অবিদ্যাতমঃকে দূর করিয়াছে। যেই ঋষি অসদৃশ জ্ঞান-গতিসম্পন্ন, অতিশয় স্মৃতিশীল, অসাধারণ ধৃতিশীল, সদ্ধর্মধারক সেই স্থবির আনন্দ সদ্ধর্মরূপ রত্নের আকরভূত।

ত্রিংশতি নিপাতে তিনজন স্থবির ১০৫টি গাথা ভাষণ করিয়াছেন।

ত্রিংশ নিপাত সমাপ্ত।


 

১৮. চত্বারিংশ নিপাত
১. মহাকাশ্যপ স্থবির
১০৫৪. ভিক্ষুগণ বহুপরিষদ পরিবেষ্টিত হইয়া বাস করিবে না, কারণ পরিষদ পরিচালনায় চিত্ত বিকারগ্রস্ত হয়, সংসর্গহেতু একাগ্রতা বিনষ্ট হওয়ায় সমাধি দুর্লভ হয়; নানাজনের নানারুচি পূর্ণ করা দুঃখকর, এই কারণে পরিষদ পরিচালনায় বহুবিধ দোষ জ্ঞানচক্ষে দেখিয়া পরিষদ পরিচালনা করিবে না।

১০৫৫. কখনো প্রব্রজিত পৌরহিত্যে আত্মনিয়োগ করিবে না, কারণ যাজনিক কাজে চিত্ত বিকারগ্রস্ত হয়, গৃহী সংসর্গে একাগ্রতা বিনষ্ট হয় ও সমাধি দুর্লভ হয়; গৃহীকুলে গমনার্থ উৎসুক ভিক্ষু রস-তৃষ্ণায় জড়িত হয়, পৌরহিত্য কারণে যে মার্গফল নির্বাণ সুখাবহ শীলবিশুদ্ধিভূত অর্থ তাহা পরিত্যাগ করে।

১০৫৬. গৃহীকুলাদিতে যে বন্দনা-পূজা লাভ করা যায়, তাহা পঙ্কতুল্য নিকৃষ্ট বলিয়া পণ্ডিতগণ বলেন, উহা সূক্ষ্মশল্য তুল্য দুস্ত্যজ্য, কাপুরুষের সৎকারকে ত্যাগ করা কঠিন। ‘উপরোক্ত গাথাত্রয় শিষ্য ও দায়ক সহিত সংশ্লিষ্ট ভিক্ষুকে লক্ষ করিয়া ভাষিত হইয়াছে।’

১০৫৭. আমি পর্বত-শয্যাসন হইতে নামিয়া পিণ্ডার্থ নগরে প্রবেশ করিলে এক কুষ্ঠ রোগাক্রান্ত পুরুষ ভোজন করিতে দেখিলাম, এমন সময় সাদরে তাহার নিকটে গিয়া দাঁড়াইলাম।

১০৫৮-১০৫৯. সে গলিত হস্তে পিণ্ড আনিয়া আমার পাত্রে দিতেছিল, পিণ্ড দিবার সময় একখণ্ড অঙ্গুলি ছিঁড়িয়া (আহারের সঙ্গে) আমার পাত্রে পড়িল, আমি তাহার আনন্দ উৎপাদনার্থ গৃহ সমীপে বসিয়া সেই পিণ্ড ভোজন করিলাম; ভোজনের সময়ে ও পরে আমার কোনো ঘৃণা উৎপন্ন হয় নাই।

১০৬০. আমার আহার পিণ্ডচারণে লব্ধ মিশ্র ভিক্ষা, আমার ঔষধ গোমূত্র-পরিভাষিত হরিতকী, আমার শয্যাসন বৃক্ষমূল, আমার পাংশুরাশিতে লব্ধ চীবর, যেই ভিক্ষু এই চারিপ্রত্যয়ে সন্তুষ্ট, সেই ভিক্ষুই যে কোনো দিকে নিরাপদে বাস করিতে পারেন।

১০৬১. কেহ চরম বয়সে পর্বতে আরোহণ করিয়া শরীর ক্লান্তিতে মানসিক কষ্টভোগ করিয়া থাকে, এই জরাজীর্ণ কালেও বুদ্ধের দায়াদভোগী, সম্প্রজ্ঞানে অবস্থিত, ঋদ্ধিবলে শক্তিসম্পন্ন কাশ্যপ পর্বতে আরোহণ করিয়া থাকে।

১০৬২-১০৬৪. ভয়-ভৈরবহীন, অনাসক্ত কাশ্যপ পিণ্ডচারণ হইতে প্রত্যাবর্তন করিয়া পর্বতে আরোহণপূর্বক ধ্যানরত হয়।... দাহ্যমান একাদশ প্রকার কামাদি অগ্নি শীলতত্ত্ব প্রাপ্ত।... কর্তব্য কার্য সমাপ্ত করিয়া অনাসবভাব প্রাপ্ত। ‘বুদ্ধকালে পর্বতারোহণ কষ্টকর মনে করিয়া দায়কগণের প্রশ্নোত্তরে উপরোক্ত চারিটি গাথা ভাষিত হইয়াছে।’

১০৬৫. বরুণ বৃক্ষশ্রেণী-বিন্যস্ত রমণীয় ভূমি প্রদেশযুক্ত ও কুঞ্জর-বৃংহিত সেই রমণীয় শৈলমালা আমাকে আনন্দ দান করে।

১০৬৬. নীলাভ্রবর্ণ, মনোজ্ঞ, বারিসিক্ত, শুচিধর, ইন্দ্রগোপক কীটাচ্ছাদিত শৈলমালা আমাকে আনন্দ দান করে।

১০৬৭. নীলাভ্রকূট সদৃশ অত্যুত্তম কূটাগার ও বারণ-বৃংহিত সেই রমণীয় শৈলমালা আমাকে আনন্দ দান করে।

১০৬৮. মহামেঘ বর্ষিত রমণীয় ভূমিতলবিশিষ্ট, ঋষিগণ সেবিত পর্বত, শিখীনাদে মুখরিত সেই রমণীয় শৈলমালা আমাকে আনন্দ দান করে।

১০৬৯. এই শৈলমালা আমার মতো ধ্যানকামী ও নির্বাণগত চিত্ত ভিক্ষুর পক্ষে উপযুক্ত, আমার মতো অর্থকামী ও নির্বাণগত চিত্ত ভিক্ষুর পক্ষে উপযুক্ত।

১০৭০. এই শৈলমালা আমার মতো নিরাপদকামী ও নির্বাণগত চিত্ত ভিক্ষুর পক্ষে উপযুক্ত আমার মতো অর্থকামী ও নির্বাণগত চিত্ত ভিক্ষুর পক্ষে উপযুক্ত, আমার মতো তাদৃশ যোগকামী ও নির্বাণগত ভিক্ষুর পক্ষে উপযুক্ত।

১০৭১. উমাপুষ্প সদৃশ নীলাকাশাচ্ছাদিত, নানা দ্বিজকুল সমাকীর্ণ সেই শৈলমালা আমাকে আনন্দ দান করে।

১০৭২. গৃহী সম্বাধ বিরহিত, মৃগসংঘ সেবিত, নানা দ্বিজকুল সমাকীর্ণ সেই শৈলমালা আমাকে আনন্দ দান করে।

১০৭৩. প্রসন্নসলিল, পৃথুশিলাবিশিষ্ট, গোলাঙ্গুল মৃগযুত, অম্বুশৈবালাচ্ছাদিত সেই শৈলমালা আমাকে আনন্দ দান করে।

১০৭৪. আমার পঞ্চাঙ্গ তূর্যনাদে তেমন রতি হয় না, যেমন একাগ্রচিত্তে সম্যক বিদর্শন ভাবনায় রতি হয়।

১০৭৫. বহুকার্যে সংশ্লিষ্ট হইবে না, অকল্যাণমিত্রকে পরিবর্জন করিবে, লাভবৃদ্ধি ও পরিষদ বৃদ্ধিকল্পে উদ্যোগ বা চেষ্টা করিবে না, সেই বিষয়ে উৎসাহী, রসতৃষ্ণায় অভিভূত ভিক্ষু যাহা সুখাবহ শীলবিশুদ্ধি, তাহা ত্যাগ করিয়া থাকে।

১০৭৬. বহুকার্যে যোগ দিবে না, পাপীমিত্রকে বর্জন করিবে, বহুকার্যে নিজের হিত-সুখ সাধিত হয় না, কেবল ইহাতে দুঃখের বৃদ্ধি হয়, শরীর ক্লান্ত হয়, কাজেই দুঃখিত ব্যক্তি চিত্তের শান্তি বা একাগ্রতা লাভ করিতে পারে না।

১০৭৭-১০৭৮. ওষ্ঠ প্রহারে বা বহু শাস্ত্র অধ্যয়নে যে অর্থবোধ করিতে পারে না, সে কেবল মানবশে আমি পণ্ডিত, আমি শ্রেষ্ঠ বলিয়া গ্রীবা উঁচু করিয়া বিচরণ করে মাত্র। অশ্রেষ্ঠ মূর্খ নিজকে শ্রেষ্ঠ মনে করিয়া থাকে, বিজ্ঞ ব্যক্তি সেই গর্বিতচিত্ত মূর্খকে প্রশংসা করে না।

১০৭৯. যেই পণ্ডিত আমি উত্তম জানিয়াও শ্রেষ্ঠভাব প্রদর্শন করে না, নিজকে হীন মানী সদৃশ মনে করে, সে নববিধ মানের মধ্যে কম্পিত হয় না।

১০৮০. অর্হত্ত্বফল লাভে প্রজ্ঞাবান, তাদৃশ শীলে সুসমাহিত অর্হত্ত্বফল প্রাপ্ত সেই মানহীনকে বিজ্ঞগণ প্রশংসা করিয়া থাকে।

১০৮১. সব্রহ্মচারীর প্রতি যাহার সম্মান করিতে দেখা যায় না, নভোমণ্ডল হইতে পৃথিবী যেমন দূরে, সেও তেমন সদ্ধর্ম হইতে দূরে বাস করে।

১০৮২. যাহাদের লজ্জা ভয় সর্বদা বিদ্যমান থাকে, তাহারা ব্রহ্মচর্যগুণে শ্রীবৃদ্ধি প্রাপ্ত হয়, তাহাদের পুনরায় ভবে জন্মগ্রহণ করিতে হয় না।

১০৮৩. যদি উদ্ধত চপল ভিক্ষু পাংশু বস্ত্র আচ্ছাদন করিয়া থাকে, সে সিংহচর্ম পরিহিত বানরের ন্যায়, তদ্বারা শোভা প্রাপ্ত হয় না।

১০৮৪. অনুদ্ধত অচপল প্রজ্ঞাবলে সংযতেন্দ্রিয় ভিক্ষু গিরি-গহ্বরে সিংহ বাস তুল্য পাংশু বস্ত্রে শোভা পাইয়া থাকে।

১০৮৫. যেই দেবগণের মধ্যে সকলেই ঋদ্ধিমান ও বহু পরিবারবিশিষ্ট, সেই সমস্ত ব্রহ্মকায়িক দেবগণের সংখ্যা দশ হাজার।

১০৮৬. তাহারা মহাবিক্রমশালী, মহাধ্যানী, সমাহিত চিত্ত, ধর্মসেনাপতি সারিপুত্রকে কৃতাঞ্জলিপুটে নমস্কার করিতে করিতে অবস্থান করিতেছে।

১০৮৭. হে পুরুষশ্রেষ্ঠ, তোমাকে নমস্কার, হে পুরুষোত্তম, তোমাকে নমস্কার, তুমি কোন বিষয়কে অবলম্বন করিয়া ধ্যান করিতেছ, তাহা আমরা জানিতেছি না, কারণ আমাদের ততদূর জ্ঞান নাই।’

১০৮৮. বুদ্ধগণের জ্ঞান নিশ্চয়ই আশ্চর্য, পরম গম্ভীর, সাধারণের অবোধ্য, ধানুকীর শরতুল্য অতিসূক্ষ্ম বিধায় আমরা জানিতেছি না।

১০৮৯. তখন দেবসংঘ কর্তৃক পূজিত পূজার্হ সেই সারিপুত্রকে দেখিয়া মহাকপ্পিন স্থবির মৃদুহাস্য করিলেন।

১০৯০-১০৯১. যাবতীয় বুদ্ধক্ষেত্রের মধ্যে অর্থাৎ আদেশ ক্ষেত্রে মহামুনি বুদ্ধ ব্যতীত এমন ধুতগুণসম্পন্ন আমার ন্যায় আর কেহই নাই। (অপর গাথা পূর্ববৎ)

১০৯২. যেমন নীলোৎপল বিরজ জলে উপলিপ্ত হয় না, তেমন অপরিমাণ গুণসম্পন্ন, অভিনিষ্ক্রমণ প্রবণ, ত্রিভব-মুক্ত ভগবান গৌতম চীবরে, শয্যায় ও ভোজনে লিপ্ত হন না।

১০৯৩. সেই মহামুনির স্মৃতিপ্রতিষ্ঠা গ্রীবাস্বরূপ, শ্রদ্ধা হস্তস্বরূপ, প্রজ্ঞা শিরঃস্বরূপ, তিনি মহাজ্ঞানী, সর্বজ্ঞ নিত্য সুশান্তভাবে বিচরণ করেন।

চত্বারিংশ নিপাতে মহাকাশ্যপ স্থবির ৪২টি গাথা ভাষণ করিয়াছেন।

চত্বারিংশ নিপাত সমাপ্ত।


 

১৯. পঞ্চাশক নিপাতো
১. তালপুট স্থবির
১০৯৪. কখন আমি শৃঙ্খলমুক্ত মহাগজের ন্যায় গৃহীবন্ধন ছেদনপূর্বক একাকী পর্বত-কন্দরে তৃষ্ণার অভাবে অদ্বিতীয় অবস্থায় সমস্ত ভবকে অনিত্যরূপে দর্শন করিয়া বাস করিব, কখন আমার অভীষ্ট সাধনে সমর্থ হইব?

১০৯৫. কখন আমি ছিন্নবস্ত্র ধারণ করিয়া প্রব্রজিত হইব, কাষায় বস্ত্র পরিধান করিয়া মমতা শূন্য এবং কোন বিষয়ের প্রার্থনা অভাবে নিরাশ হইব ও আর্যমার্গ দ্বারা ক্লেশ ছেদন করিয়া মার্গ-ফল সুখে মহাবনে বাস করিব?

১০৯৬. কখন আমি অনিত্য, মরণ ও রোগাগার তুল্য মৃত্যু-জরা দ্বারা উপদ্রুত এই পঞ্চস্কন্ধকে দর্শনপূর্বক বীতভয়ে বাস করিব এবং কখন আমার একাকী বনে বাস হইবে?

১০৯৭. কখন আমি পঞ্চবিংশতি ভয় উৎপাদনকারিণী সংসারাবর্ত দুঃখাবহ বহুবিধ অনুবর্তনকারিণী তৃষ্ণালতাকে মার্গপ্রজ্ঞাময় সুতীৰ্ন অস্থি শ্রদ্ধারূপ হস্তে লইয়া ছেদন করিব ও কখন আমার অভীষ্ট সাধনে সমর্থ হইব?

১০৯৮. কখন বুদ্ধ-পচ্চেক বুদ্ধ-আর্যশ্রাবকগণের শমথ-বিদর্শনরূপ শিলায় শাণিত উগ্রতেজ সুধারাল প্রজ্ঞাময় অস্ত্র লইয়া শীঘ্র সসৈন্য মারকে ধ্বংস করিব ও অপরাজেয় সিংহাসনে কখন আমার উপবেশন হইবে?

১০৯৯. কখন আমি সাধু সমাগমে তাদৃশ ধর্মগুরুর চক্ষে পরিদৃষ্ট হইব ও যথার্থদর্শী জিতেন্দ্রিয় বুদ্ধ-সমাগমে সাধকরূপে পরিগণিত হইব?

১১০০. কখন আমাকে গিরিব্রজে বা পর্বত-কন্দরে আলস্য, ক্ষুধা, পিপাসা, বায়ু, রৌদ্র, কীট, সরীসৃপ পীড়া প্রদান না করিবে?

১১০১. কখন আমার সেই সদর্থলাভের প্রয়োজন সিদ্ধ হইবে? কখন মহর্ষি কর্তৃক বিদিত যেই সুদুদর্শ চারি সত্য, সমাহিতচিত্ত হইয়া স্মৃতি-সহকারে আর্যমার্গপ্রজ্ঞায় লাভ করিব ও কখন তাহা আমার লাভ হইবে?

১১০২. কখন আমি অপরিমিত শব্দ, গন্ধ, রস, স্পর্শনীয় ধর্ম যে একাদশ প্রকার অগ্নি দ্বারা প্রজ্বলিত হইতেছে, ধ্যান-সমাধিতে স্থিত হইয়া উহা বিদর্শন প্রজ্ঞায় দর্শন করিব ও কখন আমার তাহা লাভ হইবে?

১১০৩. কখন আমি দুর্বচনজাত পুরুষবাক্য শ্রবণে দুঃখিত না হইব, অথবা কাহারও প্রশংসিত বাক্য শ্রবণে সন্তুষ্ট না হইব, কখন আমার তাহা লাভ হইবে?

১১০৪. কখন আমি কাষ্ঠ, তৃণ, লতা স্কন্ধে ও অপরিমিত এই রূপধর্মে বা পঞ্চস্কন্ধের ভিতর-বাহিরে সমজ্ঞান লাভ করিব, কখন ইহা আমার লাভ হইবে?

১১০৫. বুদ্ধাদি ঋষিগণের গমনমার্গ শমথ-বিদর্শনপথে নিবিষ্ট হইয়া বনে বিচরণকালে বর্ষণকারী কৃষ্ণমেঘের নবজলে কখন সচীবর আমাকে আর্দ্র করিবে, তাহা আমার কখন লাভ হইবে?

১১০৬. বনের গিরি-গহ্বরে নাদকারী দ্বিজ শিখণ্ডী ময়ূরের শব্দ শুনিয়া কখন শয্যা হইতে গাত্রোত্থানপূর্বক নির্বাণামৃত লাভার্থ অনিত্য ভাবনায় মনোনিবেশ করিব, তাহা আমার কখন লাভ হইবে?

১১০৭. কখন আমি গঙ্গা, যমুনা, সরস্বতী, পাতাল প্রক্ষিপ্ত ভয়ানক নিরয়াবর্তমুখে ঋদ্ধিবলে অলগ্নভাবে পার হইয়া যাইব? তাহা আমার কখন লাভ হইবে?

১১০৮. যেমন মত্ত মাতঙ্গ সুদৃঢ় স্তম্ভ ভাঙ্গিয়া স্বাধীনভাবে বনে প্রবেশপূর্বক একাকী বিচরণ করে, তেমন কখন আমি ধ্যানরত হইয়া সমস্ত শোভন নিমিত্তভূত পঞ্চকামেচ্ছাকে সম্পূর্ণরূপে বর্জন করিব, কখন তাহা আমার লাভ হইবে?

১১০৯. ঋণদায়ে দুঃখিত দরিদ্র ব্যক্তি মহাজন দ্বারা নিষ্পীড়িত হইয়া ঋণ পরিশোধপূর্বক যেমন সন্তুষ্ট হয়, তেমন আমি ঋণতুল্য পঞ্চকামগুণ ত্যাগ করিয়া কখন মণিরত্ন সদৃশ মহর্ষি বুদ্ধের শাসন লাভ করিয়া সন্তুষ্ট হইব, তাহা কখন আমার লাভ হইবে?

১১১০. হে চিত্ত, আমি তোমা দ্বারা প্রার্থিত হইয়া বহু বৎসর গৃহীকার্য সম্পাদন করিয়াছি, তাহা তোমার পক্ষে যথেষ্ট হইয়াছে, পুনঃ তোমার দ্বারা উৎসাহিত হইয়া প্রব্রজ্যা গ্রহণ করিয়াছি, এখন কি কারণে তুমি শমথ-বিদর্শন ধ্যান ত্যাগ করিয়া আমাকে আলস্যে নিযুক্ত করিতেছ?

১১১১. হে চিত্ত, আমি তোমা দ্বারা প্রার্থিত হইয়া অরণ্যে আসিয়াছি, কেন তুমি তদনুরূপ আচরণ করিবে না, গিরিব্রজে বিচিত্র পেখমধারী বিহঙ্গগণ মেঘ-গর্জন শ্রবণ করিয়া আনন্দ লাভ করে, তাহারা তোমাকে অরণ্যে ধ্যানরত দেখিলে আনন্দিত হইবে।

১১১২. এ সংসারে কুল, মিত্র, প্রিয়জ্ঞাতি, ক্রীড়ারতি, কামসেবা প্রভৃতি ত্যাগ করিয়া অরণ্যে আসিয়াছ এবং প্রব্রজিত হইয়াছ, হে চিত্ত, তোমার অনুবর্তনে আমার আনন্দ হইবে না।

১১১৩. হে চিত্ত, তুমি আমার, অপরের নহে, ক্লেশমার সহিত যুদ্ধহেতু ভাবনা অনুষ্ঠানকালে তোমার বিলাপে কী প্রয়োজন অর্থাৎ তোমাকে আমি অন্যথা হইতে দিব না। এই চিত্ত অন্য, সমস্ত ত্রৈভূমিক সংস্কার অস্থির, প্রজ্ঞাচক্ষে এইরূপ দর্শনপূর্বক একমাত্র নির্বাণ অনুসন্ধান করিবার জন্য গৃহ হইতে অভিনিষ্ক্রমণ করিয়াছি, তাহা তোমাকে লাভ করিতেই হইবে।

১১১৪. অবীতরাগীর পক্ষে বানর তুল্য অস্থির চিত্ত সংযম করা সুকঠিন বলিয়া সুভাষিতবাদী, দ্বিপদোত্তম, মহাভিশক্র, নরদমনকারী সারথি বুদ্ধ বলিয়াছেন।

১১১৫. পঞ্চকাম বিচিত্র, মধুর, মনোরম, বালান্ধগণ অজ্ঞানতাবশত বস্তুকামে ও ক্লেশকামে আসক্ত হয় এবং পুনরায় ভবে জন্মান্বেষণ করে, তাহারাই দুঃখকে বরণ করিয়া থাকে ও চিত্তের বশীভূত হইয়া হিত-সুখ হইতে বঞ্চিত হইয়া নরক প্রাপ্ত হয়।

১১১৬. ময়ূর-ক্রৌঞ্চ-কূজিত কাননে দীপি ব্যাঘ্র দ্বারা পরিবেষ্টিত হইয়া বাস করিয়া শরীরের প্রতি মমতা ত্যাগ কর, অষ্ট রক্ষণ বিমুক্ত হইয়া নবম সুক্ষণের প্রতি বিরোধী হইও না, হে চিত্ত, প্রব্রজিত হওয়ার পূর্বেই তুমি আমাকে এই ধর্ম শাসনে নিযুক্ত করিয়াছ।

১১১৭. চারি ধ্যানলাভে অগ্রসর হও, শ্রদ্ধাদি পঞ্চেন্দ্রিয়, পঞ্চবল, সপ্তবোধ্যঙ্গ, চারি সমাধি ভাবনা ও ত্রিবিধ বিদ্যা প্রাপ্ত হও এবং সম্যকসম্বুদ্ধের উপদেশে সম্যক স্থিত হও...।

১১১৮. নির্বাণ প্রাপ্তির কারণে সর্বদুঃখ ক্ষয়কর নির্বাণ প্রবেশক, সংসারাবর্ত দুঃখ মোচক, সর্ব ক্লেশশোধনকারক অষ্টাঙ্গিক মার্গ ভাবনা কর...।

১১১৯. পঞ্চ উপাদান স্কন্ধ দুঃখজনক বলিয়া বিদর্শন জ্ঞানে দর্শন কর, যাহা হইতে দুঃখ সমুদিত হয়, (অর্থাৎ সমুদয় তৃষ্ণাকে) তাহা ত্যাগ বা উচ্ছেদ কর, এই জন্যেই দুঃখের অবসান হয়...।

১১২০. এই দেহ অনিত্য, দুঃখময়, স্বামী অভাবে শূন্য, পাপাধার, বধ-বন্ধনের হেতু বলিয়া অবহিতচিত্তে দর্শন কর। মনস্তত্ত্ববিদ আঠার প্রকার চিত্তবৃত্তিকে নিরোধ করিবেন...।

১১২১. তুমি শিরঃকেশ ছেদন করিয়া ও ছিন্নবস্ত্র পরিধান করিয়া বিবর্ণ হইয়াছ, পাত্রহস্তে গৃহীকুলে ভিক্ষা সংগ্রহ কারণে আর্যগণের অভিশাপকে বরণ করিয়াছ, মহর্ষি সম্যকসম্বুদ্ধের উপদেশে মনোযোগী হও...।

১১২২. তুমি গৃহীকুলে ভিক্ষা সংগ্রহ কারণে কাম্য বস্তুতে অলিপ্ত চিত্ত ও সুসংযতেন্দ্রিয় হইয়া রাস্তায় বিচরণ করিতেছ, দোষবিহীন বা কলঙ্কমুক্ত নবোদিত পূর্ণচন্দ্রের ন্যায়, যেমন নিত্য নতুনভাবে তোমার বিচরণ করা হয়...।

১১২৩. তুমি আরণ্যক ও পিণ্ডপাতিক হও, শ্মশানিক ও পাংশুকুলিক হও, নৈষষ্যিক হও, সর্বদা ধুতগুণে নিবিষ্ট হও...।

১১২৪. যেমন ফল প্রত্যাশী ব্যক্তি বৃক্ষসমূহ রোপণ করিয়া উহার ফল লাভের পর সমূলেতরকে ছেদন করে, হে চিত্ত, সেইরূপ তুমিও আমাকে করিতেছ কি? আমাকে প্রব্রজ্যায় নিযুক্ত করিয়া প্রব্রজ্যার অর্ধকাল সময়ে প্রব্রজ্যাফল অনিত্য মনে করিয়া অস্থির সংসার মুখে নিযুক্ত করিতেছ।

১১২৫. চিত্তের নীলাদি রূপ নাই, দূরস্থিত নিমিত্ত গ্রহণ করিতে সমর্থ বলিয়া চিত্ত দূরগামী, একসঙ্গে এক চিত্তের চেয়ে অধিক উৎপন্ন হইতে পারে না বলিয়া একচারী।

১১২৬. আমি পূর্বে তোমার বাধ্য ছিলাম, শাস্তার উপদেশ গ্রহণকাল হইতে এখন তোমার বচন আর রক্ষা করিব না। কারণ চিত্ত অতীতকালেও দুঃখদায়ক ছিল, ভবিষ্যতেও কটু ফল দিবে ও আত্মনিন্দা প্রভৃতি মহাভয়ের হেতু হইবে, সেই কারণে নির্বাণ অভিমুখেই বিচরণ করিব।

১১২৭. অশোভন ও নির্লজ্জভাব প্রদর্শনের জন্য আমি গৃহ হইতে বাহির হই নাই, সময়ে নির্গ্রন্থ, সময়ে পরিব্রাজক প্রব্রজ্যাপ্রার্থী অস্থির চিত্ত পুরুষের ন্যায় আমি চিত্ত-বাধ্য নহি, কাহারও প্রতি দোষকর্ম করিয়াও নহে, জীবন যাপনের হেতুও নহে, এই সব কারণে প্রব্রজিত হই নাই। হে চিত্ত, আমি তোমার বাধ্য নহি, তুমি আমার বাধ্য, আমি এরূপ প্রতিজ্ঞা করিয়াছি নহে কি? সৎপুরুষ বুদ্ধগণ অল্পেচ্ছভাবের প্রশংসা করিয়াছেন, অপরের গুণ মর্দন স্বভাব ত্যাগেই দুঃখের উপশম হয়, হে চিত্ত, তুমি সেই গুণের অধিকারী হওয়ার জন্যই নিযুক্ত হইয়াছিলে, এখন তুমি আমাকে ত্যাগ করিয়া পূর্বাভ্যস্ত মহেচ্ছাদি পথে গমন করিতেছ।

১১২৮. তৃষ্ণা, অবিদ্যা, পুত্রদারের প্রিয়াপ্রিয়ভাব, শোভন রূপসমূহ, সুখ বেদনা, মনোরম কামবিশেষ বমি বা ত্যাগ করিয়াছি, আমি একবার যাহা বমি করিয়াছি, তাহা প্রতিগ্রহণ করিতে সমর্থ হইব না, অর্থাৎ তাহা পরিত্যাগ করিব।

১১২৯. হে চিত্ত, প্রত্যেক জন্মে আমি তোমার বচন রক্ষা করিয়াছি, বহুজন্মে আমি তোমাকে রাগ করি নাই, তথাপি তোমাকে আমি আত্মসমর্পণ করিয়াছি, অথচ তোমার কতৃকার্য দ্বারা অনন্তকাল সংসার দুঃখে পরিভ্রমণ করিয়াছি।

১১৩০. হে চিত্ত, তুমিই আমাকে ব্রাহ্মণ করিয়াছ, তুমিই আমাকে ক্ষত্রিয় ও রাজা করিয়াছ। একদা তোমার প্রভাবে বৈশ্য ও শূদ্র হইয়াছি। তোমার কারণেই আবার দেবত্ব লাভ করিয়াছি।

১১৩১. তোমার কারণে অসুর হইয়াছি, তোমার নিমিত্ত নরকে জন্মগ্রহণ করিয়াছি, একদা তির্যককুলেও গমন করিয়াছি, তোমার কারণে প্রেতজন্মও লাভ করিয়াছি।

১১৩২. তুমি আমাকে পুনঃপুন প্রতারণা করিয়াছ নহে কি? সর্বদা তোমার কৃতদাসের ন্যায় আমার প্রতি প্রদর্শন করিয়াছ, উন্মত্ততুল্য আমাকে বারবার প্রলোভিত করিয়াছ, হে চিত্ত, আমি তোমার কি অনিষ্ট করিয়াছি, তাহা আমাকে বল?

১১৩৩. এই চিত্ত ইহার পূর্বে রূপাদি নিমিত্তে যথেচ্ছা বিচরণ করিয়াছে, যথাসুখে কাম ভোগে রত হইয়াছে, মত্ত মাতঙ্গকে মাহুত অঙ্কুশাঘাতে যেমন দান্ত করে, আমিও আজ সেই চিত্তকে মনোযোগের সহিত নিগ্রহ করিব!

১১৩৪. আমার শাস্তা সমস্ত স্কন্ধলোককে অনিত্য, অধ্রুব, অসাররূপে জ্ঞানযোগে অধিষ্ঠান করিয়াছেন বা পরিজ্ঞাত হইয়াছেন, হে চিত্ত, জিনশাসনে প্রধাবিত হও, সুদুস্তর অনন্ত সংসার স্রোত হইতে আমাকে ত্রাণ কর।

১১৩৫. হে চিত্ত, এই তোমার দেহরূপ গৃহ প্রাচীরের মতো নহে, এখন তোমার বাধ্য হইয়া থাকা আমার উচিত নহে। মহর্ষি বুদ্ধের শাসনে প্রব্রজিতকাল হইতে শ্রমণ নামে পরিচিত হইয়াছি, আমি উহা বিনাশকারীর মধ্যে পরিগণিত নহি।

১১৩৬. পর্বত, সমুদ্র, নদী, বসুন্ধরা, চারিদিক, চারি অনুদিক, অধঃদিকে পৃথিবী ধারক বায়ু পর্যন্ত, দেবলোক, সমস্ত কামভবাদি ত্রিভব অনিত্য ও জন্মরোগ, ক্লেশ দ্বারা উপদ্রুত, কোথাও নিরাপদ স্থান নাই, হে চিত্ত, বল দেখি কোথায় গমন করিয়া তুমি সুখে রমিত হইবে?

১১৩৭. আমি পরম স্থিরভাবে স্থিত। হে চিত্ত, তুমি আমাকে বিন্দুমাত্রও টলাইতে পারিবে না, হে চিত্ত, তোমার বশে অনুবর্তন করা সম্পূর্ণ নিষ্প্রয়োজন। উভয় মুখবিশিষ্ট ভস্ত্রা বা দুর্মপাত্রতুল্য দেহকে আমি পদেও স্পর্শ করিব না, নবদ্বারে অশুচি প্রবাহিত পায়খানা তুল্য এই দেহকে ধিক। ‘পূর্বোক্ত ২৮টি নিগ্রহসূচক গাথা দ্বারা চিত্তকে উপদেশ দিয়া এখন বিবেক স্থানকে প্রশংসাপূর্বক বলিতে লাগিলেন :

১১৩৮. বরাহ ও সর্পকুলের আবাস স্থান পর্বত শিখর, প্রাকৃতিক শোভায় মনোহর বা প্রাকৃতিক ভূমি প্রদেশ ও নববারিতে উপসিক্ত কাননের সেই গুহাগৃহে (পর্বত কাননে) উপগমন করিয়া তুমি ভাবনা করিতে রমিত হইতে পারিবে।

১১৩৯. সুনীলগ্রীব, শিখা-পেখমধারী সুচিত্র পক্ষাচ্ছাদন সেই বিহঙ্গগণ মেঘ গর্জন শ্রবণে সুমধুর রব করিয়া তোমাকে বনে ধ্যানরত দেখিলে আনন্দিত হইবে।

১১৪০. মেঘ-বর্ষিত জলে সুরক্ত কম্বল সদৃশ চারি অঙ্গুলিপ্রমাণ তৃণ জাত হইলে ও মেঘসন্নিভ কানন পুষ্পিত হইলে পর্বত মধ্যে বিটপি অভ্যন্তরে আমি শয়ন করিব, তুলার ন্যায় মৃদু সংস্পর্শ সেই নবজাত তৃণপুঞ্জ আমার শয্যা হইবে।

১১৪১-১১৪২. যেমন কোনো ধনীলোক নিজের সুবাধ্য দাসের প্রতি ব্যবহার করে, হে চিত্ত, আমিও তোমার প্রতি সেরূপ ব্যবহার করিব? অর্থাৎ আমি তোমাকে বাধ্য করিব। চারি প্রত্যয়ের মধ্যে যাহা যেরূপ পাওয়া যায়, তাহাই আমার পক্ষে যথেষ্ট, যেমন সুমর্দিত কর্মক্ষম ভস্ত্রা যথাইচ্ছা ব্যবহৃত হয়, তেমন তোমাকে আমি অতন্দ্রিত ভাবে ভাবনা করিয়া কর্মক্ষম করিব।... সুদক্ষ অঙ্কুশগ্রাহী মাহুত যেমন মত্তমাতঙ্গকে সুবাধ্য করে, আমিও স্বকীয় বীর্যবলে ভাবনা উৎপাদন করিয়া তদ্বারা তোমাকে সুবাধ্য করিব।

১১৪৩. যেমন সুযোগ্য অশ্ব দমনকারী সংকটস্থান হইতে অশ্বকে সোজাপথে আনয়ন করে, তেমন বিদর্শন ভাবনা বিধিতে অবস্থিত সুদান্ত তোমার দ্বারা শিবমার্গ বা ক্লেশহীন পথ লাভ করিতে সমর্থ হইব অর্থাৎ স্বীয় চিত্ত অনুরক্ষণশীল বুদ্ধাদি দ্বারা সর্বকাল সেবিত আর্যমার্গ লাভ করিতে সমর্থ হইব।

১১৪৪. যেমন মাহুত শক্ত রজ্জু দ্বারা মহাহস্তীকে স্তম্ভে বাঁধিয়া রাখে, তেমন হে চিত্ত, কর্মস্থান হস্তে ভাবনাবলে তোমাকে বাঁধিয়া রাখিব। হে চিত্ত, তুমি আমার স্মৃতি দ্বারা সুরক্ষিত ও সুভাবিত হইয়া আর্যমার্গ ভাবনাবলে কামভবাদি সমস্ত ভবে তৃষ্ণা-দৃষ্টি-মানাশ্রয় পরিহীন হইবে।

১১৪৫. বিপথগামী আয়তন সমুদয়কে প্রজ্ঞাবলে ছেদন করিয়া ও বিদর্শনযোগে নিগ্রহ করিয়া বিদর্শনপথে প্রতিষ্ঠিত করিব, সমস্ত বিভব সম্ভব বা আয়তন সমুদয়কে অসম্মোহরূপে দেখিয়া সম্যকসম্বুদ্ধের ধর্মোরসজাত পুত্র হইতে সমর্থ হইবে।

১১৪৬. হে চিত্ত, তুমি আমাকে অনিত্যে নিত্যভাব, অশুভে শুভভাব, দুঃখে সুখভাব ও অনাত্মায় আত্মভাব এই চারি বিপরীত ভাবের অধীন করিয়া গ্রামের বালকের ন্যায় এদিক ওদিক আকর্ষণ করিতেছ, দশবিধ সংযোজন (বন্ধন) ছেদনকারী কারুণিক মহামুনি বুদ্ধকে দূরে থাকিতে বর্জন করিয়াছ, আর আমাকে যথারুচি পরিণত করিতেছ।

১১৪৭. স্বাধীন মৃগ যেমন বৃক্ষলতাদি সুচিত্রিত কাননে রমিত হয়, যেমন বর্ষাকালে অভ্রমালিনী গিরি মনোরম স্বভাব ধারণ করে, তেমন আমিও তথায় অনাকুল বা জনবিবিক্ত পর্বতে রমিত হইব, কিন্তু হে চিত্ত, আমার মনে হয় তুমি নিঃসন্দেহে সংসার-ব্যসনে পরাভূত হইবে।

১১৪৮. হে চিত্ত, যেই নর-নারীরা তোমার ইচ্ছাবশে স্থিত, তাহারা যাহা গৃহীসুখ ভোগ করে, সেই অন্ধমূর্খগণ ক্লেশমার প্রভৃতির অনুবর্তন করিয়া কামাদি ভবকে অভিনন্দন করিয়া থাকে। আমরা বুদ্ধের শ্রাবক, তোমার বাধ্য হইয়া থাকিব না।

পঞ্চাশক নিপাতে একজন স্থবির ৫৫টি গাথা ভাষণ করিয়াছেন।

পঞ্চাশক নিপাত সমাপ্ত।


 

২০. ষাট নিপাত
১. মহামৌদ্গল্লায়ন স্থবির
১১৪৯-১১৫০. আমি আরণ্যিক ও পিণ্ডপাতিক ধুতাঙ্গ গ্রহণ করিব, ভিক্ষাচরণে রত হইয়া সন্তুষ্টভাবে জীবনযাপন করিব, ক্লেশমারকে সমুচ্ছেদ করিব ও চিত্তকে সুসমাহিত করিব... মাতঙ্গ যেমন নলাগারকে দলিত করে, আমিও তেমনভাবে মৃত্যু সৈন্যকে বিধ্বংস করিব।

১১৫১-১১৫২. আমি বৃক্ষমূলিক ধুতাঙ্গ গ্রহণ করিব, সতত বীর্যপরায়ণ হইব, পিণ্ডচারণে সন্তুষ্ট থাকিব, হস্তীর নলাগার দলনের ন্যায় মৃত্যু সৈন্যকে দলিত করিব। ‘উপরি উক্ত গাথাত্রয় ভিক্ষুদিগকে উপদেশচ্ছলে বলা হইয়াছে।’

১১৫৩. এই দেহ-অস্থি-কঙ্কালময় কুটির সদৃশ মাংসলযুক্ত, নবশত স্নায়ু দ্বারা শেলাই করা কেশলোমাদি দ্বারা দুর্গন্ধপূর্ণ, তাই দেহের প্রতি ধিক, কুকুর-শৃগাল কৃমিকুলের আধারভূত এই দেহের প্রতি কেন মমতা করিতেছ।

১১৫৪. বিষ্ঠাপূর্ণ ভস্ত্রা সদৃশ, ত্বকাবৃত, বক্ষজাত ভীষণ গণ্ড পিশাচ সদৃশ তোমার শরীরের নবদ্বার দিয়া রাত্রিদিন অশুচি ক্ষরিত হইতেছে।

১১৫৫. তোমার শরীর নবস্রোতযুক্ত, দুর্গন্ধকর, পরিবন্ধনভূত, পবিত্রকামী যেমন বিষ্ঠা দেখিয়া দূর পথে চলিয়া যায়, তেমন ভিক্ষু অশুচিপূর্ণ দেহকে পরিবর্জন করিবে।

১১৫৬. আমি যেমন এই অশুচিপূর্ণ দেহকে জানি, যদি মহাজনসংঘ তেমন জানে, তাহা হইলে বর্ষাকালীন বিষ্ঠাস্থানের ন্যায় দূরে থাকিতে অশুচি শরীরকে পরিবর্জন করিবে। ‘কোনো প্রলোভনকারিণী গণিকাকে উপদেশচ্ছলে গাথা চতুষ্টয় বলা হইয়াছে।’

১১৫৭. হে মহাবীর, বাস্তবিক দেহ এই প্রকারই; হে শ্রমণ, তুমি যেরূপ বলিতেছ, যেমন দুর্বল বলীবর্দ পঙ্কে আবদ্ধ হয়, তেমন কোনো কোনো সত্ত্ব এই অশুচি কায়ে নিমগ্ন হয়। ‘গণিকা লজ্জাবনতমুখে স্থবিরের প্রতি গৌরব করিয়া পূর্বোক্ত গাথা বলিয়াছিল।’

১১৫৮. যে ব্যক্তি আকাশকে হরিদ্রাবর্ণে বা অন্যকোনো রঞ্জনযোগে রঞ্জিত করিতে চায়, তাহার সেই কর্ম চিত্তদুঃখ আনয়ন করে মাত্র।

১১৫৯-১২১০. কোনো বিষয়ে অলগ্ন হেতু আমার চিত্ত আকাশ সদৃশ, আমার চিত্ত সুসমাহিত, তাই আমার মতো ব্যক্তিকে পাপচিত্তে আসক্ত করিও না, পতঙ্গ যেমন অগ্নিতে ঝম্প দিয়া পুড়িয়া দেহ ত্যাগ করে, তুমিও সেইরূপ আমার নিকট দুঃখিত হইবে। ‘গণিকার প্রতি ভাষিত গাথা’ ‘তৎপর সাতটি গাথার ব্যাখ্যা রাষ্ট্রপাল-চরিতে দেখ।’ ‘গণিকা এই গাথা শুনিয়া পলায়ন করিল।’ বিবিধ প্রকারে সংযমপূর্ণ সারিপুত্র স্থবির নির্বাণ প্রাপ্ত হইলে তখন ভীষণ ভূমিকম্পন হইল ও অশনিপাতে লোমহর্ষণ হইল। [অপর গাথার ব্যাখ্যা পূর্ববৎ] যেমন শতধা বিভক্ত কেশাগ্র অন্ধকার রাত্রির বিদ্যুতালোকে বিদ্ধ করা হয়, তেমন জ্ঞানী ব্যক্তি পঞ্চস্কন্ধকে আত্মারূপে না দেখিয়া অনাত্মারূপে দর্শন করে। যাহারা সংস্কারসমূহ আত্মারূপে না দেখিয়া অনাত্মারূপে দর্শন করে, ইষু দ্বারা কেশাগ্র যেমন বিদ্ধ করে, তাহারা তেমন নিপুণ ভাবে দর্শন করিয়াছে। স্মৃতিশীল ভিক্ষু শক্তি দ্বারা বিদ্ধ করার ন্যায় ও দাহ্যমান মস্তকের ন্যায় কামরাগ পরিত্যাগের জন্য তেমন ভাবে উদ্যোগ করিবে।... ভবরাগ পরিত্যাগের জন্য তেমনভাবে উদ্যোগ করিবে। ভাবিত চিত্ত, অন্তিম শরীরধারী বুদ্ধকর্তৃক কথিত হইয়া মিগার মাতা বিশাখার প্রাসাদ পদাঙ্গুষ্ঠ দ্বারা স্থবির কাঁপাইয়াছিলেন। দৃঢ়বীর্যের অনুষ্ঠান না করিয়া সামান্য বীর্যবলে সর্বগ্রন্থিমোচনকর নির্বাণকে লাভ করিতে পারে না। বেদ নামক হীনবীর্য ভিক্ষুকে লক্ষ করিয়া ভাষিত।’ এই অল্পবয়স্ক ভিক্ষু, এই উত্তম পুরুষ সসৈন্য মারকে উচ্ছেদ করিয়া অন্তিম দেহ ধারণ করিলেন। বিদ্যুতালোকে বেভার ও পণ্ডব পর্বতের বিবর দেখা যাইতেছে, অপ্রতিম বুদ্ধের পুত্র পর্বতবিবরে প্রবেশ করিয়া ধ্যান করিতেছেন। উপশান্ত, উপরত, নির্জন শয্যাসনগত, বুদ্ধশ্রেষ্ঠের দায়াদলাভী মুনি ব্রহ্মা দ্বারা অভিনন্দিত হইয়াছেন।... কাশ্যপ ব্রাহ্মণকে বন্দনা কর। যিনি বারবার মনুষ্যকুলে শতজন্ম পর্যন্ত সর্বদা ব্রাহ্মণ জাতিতে উৎপন্ন হইয়া আসিতেছেন, সোত্রিয় নামক পবিত্র জাতিভূত ও জ্ঞানসম্পন্ন, অধ্যায়ক, ত্রিবেদে পারদর্শী এমন মহাকাশ্যপ স্থবিরকে বন্দনাজনিত পুণ্য অতিশয় মহৎ। অন্য পুণ্য ইহার ষোড়শাংশের একাংশও নহে। ‘সারিপুত্রের মিথ্যাদৃষ্টিরত ভাগিনেয়্যকে লক্ষ করিয়া ভাষিত।’ যিনি প্রথম ধ্যান হইতে নৈবসংজ্ঞানাসংজ্ঞায়তন অনুলোমবশে ও নৈবসংজ্ঞানাসংজ্ঞা হইতে প্রথম ধ্যান প্রতিলোমবশে ভাবনা করিয়া পূর্বাহ্নে পিণ্ডচারণের পূর্বেই অষ্ট বিমোক্ষ সম্প্রাপ্ত হইয়া পিণ্ডার্থ গমন করেন, তাদৃশ গুণসম্পন্ন ভিক্ষুর প্রতি পাপাচরণ করিও না। হে ব্রাহ্মণ, আর্যনিন্দা করিয়া নিজের কুশলধর্মের মূলোচ্ছেদ করিও না, তাদৃশ অর্হতের প্রতি চিত্ত প্রসন্ন কর, শীঘ্র কৃতাঞ্জলিপুটে বন্দনা কর, তোমার মস্তক সেই অপরাধে সপ্তধা ছিন্ন করিও না। অবিদ্যা পরিবেষ্টিত এই পোঠিল ভিক্ষু সদ্ধর্মকে দর্শন করিতেছে না, মায়া-শঠতারূপ অধোগামী মিথ্যামার্গ অবলম্বনপূর্বক কুমার্গে অনুধাবন করিতেছে। পোঠিল বিষ্ঠালিপ্ত কৃমির ন্যায় ক্লেশ-অশুচি মিশ্রিত সংস্কারে মূর্ছিত হইয়াছে, লাভ-সৎকারে নিমজ্জিত হইয়া শীলাভাবে হীনমার্গে গমন করিতেছে। অরূপ সমাপত্তির দ্বারা রূপকায় হইতে ও মার্গ দ্বারা নামকায় হইতে এই উভয়ভাগবিমুক্ত, সুসমাহিত চিত্তযুক্ত সুদর্শন সারিপুত্র স্থবির আসিতেছেন, তাঁহাকে দেখ। কামরূপশল্যবিহীন, কামাদিযোগক্ষীণ, ত্রিবিদ্যা, মৃত্যুধ্বংসকারী, মনুষ্যদের দাক্ষিণের অনুত্তর পুণ্যক্ষেত্র স্থবিরকে দেখ। ঋদ্ধিশালী, মহাপরিবারবিশিষ্ট এই বহুদেবগণ, তাঁহারা পরিমাণে দশ সহস্র, ব্রহ্মপুরোহিত সকলে কৃতাঞ্জলিপুটে মৌদ্গল্লানকে নমস্কার করিতে করিতে অবস্থান করিতেছে। [অপর গাথার ব্যাখ্যাও পূর্ববৎ] নরদেব দ্বারা পূজিত, মরণকে পরাজয়কারী ভিক্ষু, পুণ্ডরীক যেমন জলে লিপ্ত হয় না, তেমন তৃষ্ণা-দৃষ্টি লেপনে লিপ্ত হয় না। যেই মহাঋদ্ধিশালী আয়ুষ্মান মহামোদ্গলান সহস্র জগৎ ক্ষণকের মধ্যে জ্ঞাত হন, যিনি মহাব্রহ্মা সদৃশ, সেই ভিক্ষু ঋদ্ধিগুণে জন্ম-মৃত্যুকালে দেবতাকে দর্শন করেন। ‘সারিপুত্র স্থবির ভাষিত গাথা।’ যিনি প্রজ্ঞায়, শীলে, ক্লেশ উপশমে নির্বাণ পারগত ভিক্ষু, তাঁহাদের চেয়ে সেই সারিপুত্র স্থবিরই অতিশয় শ্রেষ্ঠ। আমি মুহূর্তের মধ্যে লক্ষকোটি দেহ নির্মাণ করিতে পারি, কেবল মনোময় ঋদ্ধিতে নহে, সমস্ত ঋদ্ধিতেই নিপুণতা লাভ করিয়াছি। সবিতর্ক সবিচার সমাধি প্রভৃতিতে ও পূর্বনিবাসজ্ঞান বিদ্যা প্রভৃতিতে পারমীর চরমাবস্থা প্রাপ্ত হইয়াছি; তৃষ্ণাদি রহিত শাস্তার শাসনে মোদ্গলান গোত্রীয় নামে পরিচিত, যেমন নাগ অক্লেশে গুলঞ্চ লতার বন্ধনকে ছেদন করে, তেমন আমিও ধীর সমাহিত চিত্তে সমস্ত ক্লেশবন্ধনকে সমুচ্ছেদ করিয়াছি। [অপর দুই গাথার ব্যাখ্যাও পূর্ববৎ] ব্রাহ্মণ ককুসন্ধ বুদ্ধের প্রতি ও বিধুর নামক শাস্তার অগ্রশ্রাবকের প্রতি অপরাধ করিয়া যেই নিরয়ে দুসী নামক মার নিরয়াগ্নিতে দগ্ধ হইতেছিল, সেই নিরয় কী প্রকার? ককুসন্ধ বুদ্ধের মস্তকে মার যে পাথর নিক্ষেপ করাইয়াছিল, তাহা অগ্রশ্রাবক বিধুরের মস্তকে পতিত হইয়াছিল, সেই কারণে বলা হইয়াছে দুসী মার বুদ্ধ ও শ্রাবকের প্রতি অপরাধ করিয়া যেই নরকে জ্বলিতেছিল, সেই নরক এই প্রকার, উহাতে পৃথক পৃথকভাবে বেদনা প্রদানকারী প্রজ্বলিত তালস্কন্ধ প্রমাণ এক শত লৌহ শঙ্কু ছিল। যে এই কর্মফলকে জানে, যিনি বুদ্ধের শ্রাবক ভিক্ষু, হে কৃষ্ণ, (মার), তাদৃশ ভিক্ষুর প্রতি অপরাধ করিয়া মহাদুঃখ ভোগ করিবে। মহাসমুদ্রের মধ্যে কল্পকালস্থায়ী যেই সমস্ত বিমান আছে, উহাদের বর্ণ বৈদূর্যতুল্য, উহাদের রশ্মি পর্বতাগ্রে প্রজ্বলিত নলাগ্নি সদৃশ, নীলাদিবর্ণযুক্ত বহু অপ্সরা তথায় নৃত্য করিয়া থাকে। [অন্যান্য গাথার ব্যাখ্যা পূর্ববৎ] যিনি ঋদ্ধিবলে পদাঙ্গুষ্ঠ দ্বারা বৈজয়ন্ত প্রাসাদ কম্পন করিয়া দেবগণের সংবেগ উৎপাদন করিয়াছিলেন, যিনি বৈজয়ন্ত প্রাসাদে শক্রকে জিজ্ঞাসা করিলেন, বন্ধু, এখন তৃষ্ণাক্ষয় বিমুক্তি সম্বন্ধে অবগত হইয়াছ কি? প্রশ্নোত্তরে ইন্দ্ররাজ তাঁহাকে বুদ্ধের দেশনানুক্রমে উত্তর প্রদান করিলেন। যিনি সুধর্মা সভায় স্থিত হইয়া মহাব্রহ্মাকে জিজ্ঞাসা করিলেন যে, বন্ধু, বুদ্ধ আগমনের পূর্বে তোমার যেই দৃষ্টি ছিল অদ্যও সেই দৃষ্টি আছে কি? ভগবানের চিন্তিত নিয়মে মহামোদ্গলান, কাশ্যপ স্থবির প্রভৃতি ব্রহ্মলোকের সুধর্মা সভায় গমনপূর্বক সকলে ধ্যানস্থ হইলেন ও তাঁহাদের আলোকে ব্রহ্মালোক অতিক্রম করিলেন, তাই মহাব্রহ্মাকে বলিলেন, তুমি ইহা দেখিতেছ কি? প্রশ্নোত্তরে মহাব্রহ্মা তাঁহাকে যথাযথভাবে উত্তর প্রদান করিলেন, হে মারিষ, পূর্বে আমার যেই দৃষ্টি ছিল, এখন আমার সেই দৃষ্টি নাই, ব্র্‌হ্মলোককে স্থবিরগণের উজ্জ্বলালোকে অতিক্রম করিতে দেখিতেছি; ‘একদা মহাব্রহ্মার এইরূপ মিথ্যা বিতর্ক উৎপন্ন হইয়াছিল, বুদ্ধ বা শ্রাবকগণের মধ্যে কেহ ব্রহ্মলোকে আসিতে পারিবেন কি?’ তখন বুদ্ধ জেতবনে ছিলেন, তাঁহার মনোভাব জ্ঞাত হইয়া ব্রহ্মলোকের আকাশে উপস্থিত হইয়া আসনে উপবিষ্ট হইলেন, তৎপর মহামৌদ্গলায়ন পূর্বদিকে, মহাকাশ্যপ দক্ষিণদিকে, মহাকপ্পিন পশ্চিমদিকে ও অনুরুদ্ধ স্থবির উত্তরদিকে অবস্থানপূর্বক ধ্যানালোকে আলোকিত করিলেন। সেই সময় মোদ্গলান স্থবির এই গাথাগুলি ভাষণ করিয়াছিলেন। মহাব্রহ্মা স্থবিরগণের মহাপ্রভাব দর্শনে প্রশ্নোত্তর গাথা বলিলেন। তাই ব্রহ্মা অপরাধ স্বীকার করিয়া বলিতেছেন, আমি আজ যাহা অপরাধ করিয়াছি, তাহা আমি নিত্য শাশ্বত দৃষ্টিতে থাকিবার অনুরূপই করিয়াছি।

১২১১-১২১২. যিনি সুমেরুকূট, জম্বুদ্বীপ, পূর্ববিদেহ, গৃহ অভাবে ভূমিশায়ী অপর গোয়ান ও উত্তরকুরু প্রভৃতিকে বিমোক্ষবলে অধিগত করিয়াছেন। [অন্য গাথার ব্যাখ্যা পূর্ববৎ]

১২১৩-১২১৪. আমি মূর্খকে দগ্ধ করিতেছি বলিয়া অগ্নির তেমন চেতনা বা চেষ্টা নাই, বালই প্রজ্বলিত অগ্নিকে জড়াইয়া ধরিয়া দগ্ধীভূত হইয়া থাকে, এই প্রকার হে মার, তুমি তথাগতের প্রতি অপরাধ করিয়া মূর্খ ব্যক্তির অগ্নি স্পর্শ তুল্য নিজকে নিজেই দহন করিবে।

১২১৫. মার তথাগতের শ্রাবকের প্রতি অপরাধ করিয়া মহাঅপুণ্য প্রসব করিল, হে পাপাত্মা, তুমি কি মনে করিতেছ, ‘পাপ আমাকে নষ্ট করিতে পারিবে না।’

১২১৬. হে অন্তক, তোমার কৃতপাপ চিরকাল তোমাকে নিশ্চয়ই দুঃখ প্রদান করিবে, হে মার, বুদ্ধশ্রাবকের প্রতি অপরাধ করিয়া তুমি অনুতপ্ত হও, ভিক্ষুদিগকে কষ্ট প্রদান করিব, এইরূপ আশা মনে পোষণ করিও না।

১২১৭. ভেসকলাবনে ভিক্ষু মৌদ্গল্লায়ন মারকে তর্জন গর্জন করিলেন। তাহা শুনিয়া যক্ষ বা মার তথা হইতে দুঃখিত চিত্তে অন্তর্হিত হইল।

ষাট নিপাতে একজন স্থবির ৬৮টি গাথা ভাষণ করিয়াছেন।

ষাট নিপাত সমাপ্ত।


 

২১. মহানিপাত
১. বঙ্গীস স্থবির
১২১৮. আমি আগার হইতে বাহির হইয়া অনাগারে প্রব্রজিত হই, তখন এই নির্লজ্জ, হীন কামবিতর্কাদি আমার নিকট উপগমন করে।

১২১৯-১২২১. যেমন শিক্ষিত হস্ত দ্বি-সহস্র শক্তিশালী মহাধনুগ্রাহী উগ্রপুত্রগণ সহস্র পরিমাণ যুদ্ধে অপরাজিত হইয়া চারিদিকে বাণ নিক্ষেপ করিয়া থাকে, তেমন যদি তাহাদের চেয়েও বেশি রমণী আমার নিকট আগমন করে, তথাপি তাহারা ধর্মে প্রতিষ্ঠিত আমাকে কামবাণে নিষ্পীড়ন করিতে পারিবে না, কারণ আমি আদিত্যবন্ধু বুদ্ধের প্রমুখাৎ এই নির্বাণগামী মার্গ সম্বন্ধে শুনিয়াছি, সেই বিদর্শনমার্গে আমার মন নিরত হইয়াছে।

১২২২. হে ক্লেশমার, আমাকে এভাবে অশুভ ও বিদর্শন ভাবনায় রত দেখিয়া তুমি গমন করিবে, আমার গমনমার্গ যেমন তুমি না দেখ, তেমনভাবে আমি অন্তিম মৃত্যু লাভ করিব। ‘অলংকৃতা স্ত্রী দর্শনে উক্ত পঞ্চগাথা ভাষিত।’

১২২৩. নির্জনবাসে উৎকণ্ঠা, পঞ্চকামগুণে রতি এবং সর্বপ্রকারে পুত্রদার-সংযুক্ত জ্ঞাতিবিতর্ক ও মিথ্যা-বিতর্ক ত্যাগ করিয়া ভিতর-বাহিরের কোনো বস্তুতে তৃষ্ণা উৎপাদন করিবে না, তাদৃশ ভিক্ষুই নিতৃষ্ণ নির্বিকার মধ্যে গণ্য হয়।

১২২৪. এ জগতে যাহা কিছু ভূমি আশ্রিত, দেবলোকাশ্রিত, রূপজাত, ভবত্রয় ভূত আছে, সমস্ত জরাজীর্ণ হইবে, সমস্ত অনিত্য-দুঃখ-অনাত্ম লক্ষণযুক্ত, পণ্ডিতগণ বিদর্শন জ্ঞানে এইরূপ জ্ঞাত হইয়া অবস্থান করেন।

১২২৫. জ্ঞানান্ধগণ স্কন্ধ উপাধিতে ও রূপে-শব্দে-গন্ধে-স্পর্শে-রসে আসক্ত হইয়া থাকে, এই পঞ্চকামগুণের লালসা দূর কর, তাহা হইলে নিতৃষ্ণ হইতে পারিবে, যে এই পঞ্চকামগুণে তৃষ্ণা দ্বারা লিপ্ত না হয়, সেই মুনি নামে কথিত হয়।

১২২৬. কেহ জ্ঞানান্ধ কারণে ষাট প্রকার বিতর্ক আশ্রিত হইয়া অধর্মে নিবিষ্ট হয়, কিন্তু জ্ঞানী ব্যক্তি যে কোনো শাশ্বত-উচ্ছেদবাদ ও মিথ্যাদৃষ্টি গ্রহণ করেন না; যিনি ক্লেশ দোষে দূষিত বা মিথ্যা উপায়ে জীবনযাপনে রত নহেন, তাঁহাকেই ভিক্ষু নামে অভিহিত করা হয়।

১২২৭. চিরকাল সমাহিত, অমায়াবী, নিপুণ, নিতৃষ্ণ, পণ্ডিত, শান্তপদলাভী মুনি সউপাদিশেষ নির্বাণপ্রাপ্ত হইয়া কেবল অনুপাদিশেষ নির্বাণ লাভার্থ সময়ের প্রতীক্ষা করিয়া থাকেন।

১২২৮-১২৩০. হে গৌতম শ্রাবক, নববিধ মান ত্যাগ কর, জাতি প্রভৃতিও তদুৎপন্ন ক্লেশ ত্যাগে মানপথ নিঃশেষরূপে ত্যাগ কর, আমি মানপথে মূর্ছিত হইয়া বহুকাল অনুতাপ করিতে করিতে পূর্বে অর্হৎ হইতে পারি নাই; পরগুণ মর্দনে মর্দিত প্রজাগণ হতমান হইয়া নরকে উৎপন্ন হইয়া থাকে; হতমানী, নিরয় উৎপন্ন জনগণ চিরকাল শোক পাইয়া থাকে। মার্গ দ্বারা বিজিত তৃষ্ণ, সদাচরণসম্পন্ন ভিক্ষু কখনো শোক করেন না, তিনি বিজ্ঞ-প্রশংসিত কীর্তি ও সুখ লাভ করিয়া থাকেন, সেই সদাচরণসম্পন্ন ভিক্ষুই ধর্মদর্শী পণ্ডিত নামে কথিত হন। তদ্ধেতু পঞ্চচিত্তখিলহীন, বীর্যবান, পঞ্চনীবরণ ত্যাগ করিয়া বিশুদ্ধচিত্ত ভিক্ষু নববিধ মানকে অর্হত্ত্বমার্গে নিঃশেষরূপে ত্যাগ করিয়া ক্লেশ উপশমপূর্বক ত্রিবিদ্যা নামে কথিত হন।

১২৩১. ‘একদা স্থবির আনন্দ বঙ্গীস শ্রামণেরকে লইয়া নিমন্ত্রণে গিয়াছিলেন, তথায় অলংকার ভূষিতা রমণী স্থবিরকে ধর্মসম্বন্ধীয় প্রশ্ন করিতেছেন, এমন সময় বঙ্গীস শ্রামণের তাঁহাদের রূপ-লাবণ্য দর্শন করিয়া কাম জ্বালায় দগ্ধ হন, তাই স্থবিরকে বলিতেছেন।’

১২৩২. আমার শরীর কামাগ্নিতে দহন করিতেছে, আমার চিত্ত দগ্ধ হইতেছে, হে গৌতম গোত্রীয় আনন্দ, দয়া করিয়া ইহাকে নির্বাপনমূলক উপদেশ প্রদান করুন।

১২৩৩. অশুভ বিষয়ে শুভসংজ্ঞা উৎপাদন করিয়া তোমার চিত্ত জ্বালা করিতেছে, সেই শোভন কামরাগসংযুক্ত নিমিত্ত পরিবর্জন কর। সংস্কারধর্মকে দুঃখরূপে দর্শন কর, আত্মারূপে দেখিও না, সেই মহা কামজ্বালাকে নিভাইয়া ফেল, পুনঃপুন চিত্তকে দহন করিও না।

১২৩৪. অশুভ ভাবনায় চিত্ত একাগ্র ও সুসমাহিত করিয়া ভাবনা কর, তোমার কায়গতাস্মৃতি ভাবনায় চিত্ত ভাবিত হউক, দেহের প্রতি বাহুল্যভাবে উৎকণ্ঠিত হও।

১২৩৫. অনিত্য ভাবনায় মনোযোগী হও, অগ্রমার্গানুক্রমে মানরূপ অনুশরকে সমুচ্ছেদ কর, মানের দর্শন ও ত্যাগকাল উৎপন্ন হইলে তৎপর কামজ্বালাদির উপশম করিয়া বিচরণ করিতে পারিবে।

১২৩৬. যেই বাক্য প্রয়োগে নিজকে অনুতাপানলে উত্তপ্ত বা পীড়া প্রদান না করিবে, সেইরূপ বচনই বলিবে, অপরকে ভেদ করিয়া কষ্ট প্রদান করিবে না, সেই মৈত্রীপূর্ণ বাক্যই উত্তম বাক্য।

১২৩৭. প্রিয় বাক্যই বলিবে, যেই বাক্য প্রত্যক্ষে ও পরোক্ষে সুগৃহীত হয়, এমন বাক্য বলিলে যাহাতে অপরের অনিষ্টজনকরূপে গৃহীত না হইয়া প্রিয়ভাবেই গৃহীত হয়, তেমন মধুর বাক্য বলিবে।

১২৩৮. সত্য বাক্যই অমৃত বাক্য মধ্যে পরিগণিত, ইহা সনাতন বা প্রাচীন আর্যধর্ম, পণ্ডিত সত্যার্থে ও ধর্মে প্রতিষ্ঠিত হইয়া থাকেন অর্থাৎ সত্যে প্রতিষ্ঠিত পণ্ডিত আত্মপর উভয়ার্থে প্রতিষ্ঠিত হইয়া থাকেন।

১২৩৯-১২৪১. বুদ্ধ যেই নিরুপদ্রব বাক্য বলেন তাহা নির্বাণ লাভার্থ বলিয়া থাকেন, সেই বচনসমূহই দুঃখের অবসান করিবার পক্ষে উত্তম; গম্ভীরপ্রাজ্ঞ, মেধাবী, মার্গামার্গে সুদক্ষ মহাপ্রাজ্ঞ সারিপুত্র ভিক্ষুদিগকে ধর্মদেশনা করিয়া থাকেন, পক্ব আম্বের স্বাদ গ্রহণে শালিক পক্ষী যেমন মধুর নাদ করে, তেমন সারিপুত্র স্থবির সমুদ্রের বীচির ন্যায় উপর্যুপরি অনন্ত জ্ঞানতরঙ্গযোগে সংক্ষেপে ও সবিস্তারে দেশনা করেন।

১২৪২. ভিক্ষুরা তাঁহার মধুর ধর্মদেশনা সাদরে শ্রবণ করিতে লাগিলেন; রমণীয়, কর্ণসুখদ মনোহর স্বরে প্রসারিত চিত্ত, আমোদিত ভিক্ষুগণ অবহিত চিত্তে শুনিতে লাগিলেন।

১২৪৩. অদ্য পঞ্চদশী উপোসথ দিনে বিশুদ্ধি প্রবারণাহেতু পঞ্চশত ভিক্ষু সমাগত হইয়াছেন, সকলে সংযোজন বন্ধন ছেদন করিয়াছেন; তাহারা ক্লেশদুঃখ ও পুনর্জন্মহীন ঋষি।

১২৪৪-১২৪৫. যেমন চক্রবর্তীরাজা চারিদিকে অমাত্য পরিবেষ্টিত হইয়া সসাগরা মহী পর্যন্ত অবস্থান করেন, তেমন ক্লেশ সংগ্রামবিজয়ী, সার্থবাহ বা অষ্টমার্গ-রথে সংসার কান্তার উত্তীর্ণকারী, অনুত্তর শাস্তাকে ত্রিবিদ্যা মৃত্যুঞ্জয়ী শ্রাবকগণ পরিবেষ্টন করিতেছেন।

১২৪৬. সকলেই ভগবানের পুত্র, দুঃশীলতা তাঁহাদের বিদ্যমান নাই, তাঁহারা তৃষ্ণাশল্য বিধ্বংসকারী আদিত্য বন্ধু বুদ্ধকে বন্দনা করিতেছেন।

১২৪৭. অকুতোভয়, বিরজ, নির্বাণ ধর্মদেশক সুগতকে ও অপর সাড়ে বারোশত ভিক্ষুকে পরিবেষ্টন করিতেছেন।

১২৪৮. সকলে সম্যকসম্বুদ্ধ দেশিত বিমলধর্ম শুনিতেছেন, ভিক্ষুসংঘ পরিবৃত সম্বুদ্ধ অতিশয় শোভা পাইতেছেন।

১২৪৯. ভগবান নাগ নামে অভিহিত, তিনি বিপশ্বী বুদ্ধ হইতে সপ্তম ঋষির মধ্যে পরিগণিত, চারিদ্বীপ ব্যাপ্ত মহামেঘতুল্য হইয়া তিনি শ্রাবকদিগকে ধর্মামৃত বর্ষণ করিতেছেন।

১২৫০. শাস্তার দর্শনাভিলাষী বঙ্গীস দিবা বিশ্রাম হইতে বাহির হইয়া বলিলেন, হে মহাবীর, আপনার শ্রাবক বঙ্গীস ভবদীয় পদে বন্দনা করিতেছে।

১২৫১-১২৫৪. মারের সংসারাবর্ত প্রসূত পথকে অভিভব করিয়া ও পঞ্চচিত্তখিলকে ভগ্ন করিয়া যিনি বিচরণ করিতেছেন, সেই বন্ধনমুক্ত, কোনো বিষয়ে অনাশ্রিত বুদ্ধকে দেখ, তিনি ‘সতিপট্‌ঠান’ সূত্রকে বিভক্ত করিয়া ধর্মদেশনা করিতেছেন, কাম-ভব-দৃষ্টি-অবিদ্যা স্রোত হইতে নিস্তার করিবার জন্য বহুবিধ কর্মস্থান মার্গসম্বন্ধে তিনি বর্ণনা করিলেন, তিনি তথায় ধর্মামৃত পান করাইলে ধর্মদর্শীগণ মনোযোগের সহিত অবস্থানপূর্বক শুনিতে পাইলেন এবং প্রদ্যোতকর ধর্মকে সকলে অবগত হইয়া সকলের বিজ্ঞানস্থিতিকে অতিক্রমপূর্বক নির্বাণ দর্শন করিলেন, তিনি ধর্মকে উত্তমরূপে জ্ঞাত হইয়া ও প্রত্যক্ষ করিয়া দশার্ধ বা পঞ্চবর্গীয়কে উত্তম ধর্মদেশনা করিলেন; এমন সুদেশিত ধর্ম যাঁহার জানা আছে, তাঁহার প্রমাদে কী প্রয়োজন? তদ্ধেতু সেই ভগবানের শাসনে অপ্রমত্ত থাকিয়া সর্বদা ত্রিবিধ শিক্ষা, বিদর্শনমার্গ পাটিপাটি শিক্ষা করিবেন।

১২৫৫-১২৫৭. বুদ্ধগণের মধ্যে অনুবুদ্ধস্বরূপ, ইহকালে সুখবিহারীদের মধ্যে ও নিত্য ত্রিবিধ বিবেক লাভীগণের মধ্যে দৃঢ়বীর্যশালী যেই কোণ্ডঞ্ঞ স্থবির সমস্ত অপ্রমত্তভাবে শিক্ষাকারী ও শাস্তার আদেশ পালনকারী শ্রাবক কর্তৃক যাহা পাওয়া উচিত, তিনি তাহা প্রাপ্ত হইয়াছেন; মহানুভব, ত্রিবিদ্যা চিত্তবিষয়ে সুদক্ষ, বুদ্ধের দায়াদলাভী কোণ্ডঞ্ঞ স্থবির শাস্তার পদবন্দনা করিতেছেন।

১২৫৮. ইসিগিলি পর্বত পার্শ্বে কালশিলায় উপবিষ্ট, সর্বদুঃখের অতিক্রমকারী, ত্রিবিদ্যা, মৃত্যুঞ্জয়ী শ্রাবকগণ পরিবেষ্টন করিলেন।

১২৫৯. মহাঋদ্ধিশালী মৌদ্গল্লায়ন স্বীয় চিত্ত দ্বারা তাঁহাদের বিপ্রমুক্ত, উপাধিহীন চিত্তকে অনুসন্ধান করিয়া অনুক্রমে বিভাগ করিতে লাগিলেন।

১২৬০. এইরূপ সর্বাঙ্গসম্পন্ন, সর্বদুঃখ অতিক্রমকারী, অনেক প্রকার গুণসম্পন্ন গৌতম মুনিকে শ্রাবকগণ পরিবেষ্টন করিতেছেন।

১২৬১. পূর্ণচন্দ্র যেমন মেঘবিহীন শারদীয় গগনে শোভা পায়, তেমন সূর্য যেমন বীতমল হইয়া নভোস্থলে শোভা পায়; হে অঙ্গীরস মহামুনি, তুমি স্বীয় যশোবলে সর্বলোককে অতিক্রম করিয়া শোভা পাইতেছ। ‘চম্পারাজ্যে গর্গরা পুষ্করিণী তীরে উক্ত গাথা ভাষিত।’

১২৬২-১২৬৩. আমি পূর্বে গ্রামে গ্রামে, পুরে পুরে কেবল কাব্য রচনা করিয়া বিচরণ করিতাম, তৎপর সমস্ত ধর্মে পারদর্শী সম্বুদ্ধকে দর্শন করি, সেই সর্বদুঃখ সমতিক্রমকারী মুনি আমাকে ধর্মোপদেশ প্রদান করেন, ধর্মশ্রবণে আমি অতিশয় প্রসন্ন হই, বাস্তবিক রত্নত্রয় আমাদের উপকারের জন্যই উৎপন্ন হইয়াছেন।

১২৬৪. আমি তাঁহার বচন শ্রবণ করিয়া পঞ্চস্কন্ধে বারো আয়তন, আঠারো ধাতু অবগত হইয়া অনাগারে প্রব্রজিত হই।

১২৬৫-১২৬৬. যে-সমস্ত স্ত্রী-পুরুষ বুদ্ধের আদেশ পালনকারী, সেই বহু জন-মানবগণের হিতার্থই তথাগতগণ উৎপন্ন হইয়া থাকেন। যাঁহারা বুদ্ধের প্রবর্তিত নিয়ম মানিয়া চলেন, সেই ভিক্ষু-ভিক্ষুণীদের হিতার্থই মুনি সম্যকসম্বোধি লাভ করিয়াছেন।

১২৬৭-১২৬৯. পঞ্চচক্ষুষ্মান আদিত্যবন্ধু বুদ্ধকর্তৃক প্রাণীদের অনুকম্পার্থ চারি আর্যসত্য সুদেশিত হইয়াছে। যথা : দুঃখ, দুঃখোৎপত্তির কারণ, দুঃখের অতিক্রম ও দুঃখ উপশমগামী আর্যাষ্টাঙ্গিক মার্গ। এই দুঃখ আর্যসত্যাদি অনন্যথাভাবে কথিত হইয়াছে, শাস্তা যেভাবে বলিয়াছেন, আমি ঠিক সেইভাবে দেখিয়াছি বা জ্ঞাত হইয়াছি। আমি অর্হত্ত্বফল প্রাপ্ত হইয়াছি, আমি বুদ্ধের উপদেশ অনুশাসনে প্রবিষ্ট হইয়াছি।

১২৭০. আমার বুদ্ধ-সদনে গমন, সুগমন হইয়াছে, তাঁহারা সবিভক্ত ধর্মসমূহের মধ্যে যাহা শ্রেষ্ঠ তাহাতে আমি উপস্থিত হইয়াছি অর্থাৎ তাহা আমি লাভ করিয়াছি।

১২৭১. আমি ষড়ভিজ্ঞা পারমীর শ্রেষ্ঠত্ব প্রাপ্ত হইয়াছি, আমার দিব্যশ্রোত্রজ্ঞান লাভ হইয়াছে, আমি ত্রিবিদ্যায়, ঋদ্ধিগুণে ও চিত্ত বিষয়ে দক্ষতা লাভ করিয়াছি। ‘পূর্বোক্ত গাথা দশটি অর্হৎ হইয়া ভাষিত।’

১২৭২-১২৭৩. আমি মহাপ্রজ্ঞাধার শাস্তাকে জিজ্ঞাসা করিতেছি, ইহজন্মে বিচিকিৎসা বা সন্দেহসমূহ ছেদন করিয়া অগালব বিহারে প্রসিদ্ধ, লাভ-সৎকারসম্পন্ন, উপশান্ত স্বভাব যেই ভিক্ষু দেহত্যাগ করিলেন, নির্বাণদর্শী ভগবান তাদৃশ ছায়াসম্পন্ন নিগ্রোধ বৃক্ষমূলে উপবিষ্ট সেই ব্রাহ্মণকে নির্বাণে প্রতিষ্ঠিত আরব্ধবীর্য নিগ্রোধকপ্প নামে অভিহিত করিলেন, আমি সেই আচার্যকে নমস্কার করিতেছি।

১২৭৪. হে সমস্ত চক্ষু শাক্যপুঙ্গব, আমরা সকলে সেই শ্রাবককে জানিতে ইচ্ছা করি। সম্যকরূপে অবস্থিত আমাদের প্রশ্নোত্তর শ্রবণের একমাত্র তুমিই হেতু, তুমিই অনুত্তর শাস্তা।

১২৭৫. হে ভূরি প্রাজ্ঞ, আমাদের সন্দেহ ভঞ্জন করুন, ইনি পরিনির্বাণপ্রাপ্ত বলিয়া আমাদিগকে জ্ঞাপন করুন, হে সমস্ত চক্ষু, সহস্র নেত্র শক্র যেমন দেবগণের মধ্যে কোনো বাক্য বলেন, তেমন আপনিও আমাদের মধ্যে ইহা বর্ণনা করুন।

১২৭৬. এ জগতে যাহা কিছু অজ্ঞানপক্ষীয় ও সন্দেহস্থানীয় প্রধান মোহগ্রন্থি আছে, সেই সমস্ত তথাগতের দেশনাবলে বিধ্বংস প্রাপ্ত হয়, কারণ নরগণের তথাগতই পরম চক্ষুস্বরূপ।

১২৭৭. বায়ু যেমন মেঘপটলকে বিধ্বংস করে, তেমন শ্রেষ্ঠ পুরুষপ্রবর ভগবান যদি ক্লেশমারকে বিধ্বংস না করিতেন, তাহা হইলে সমস্ত জগৎ অজ্ঞানান্ধকারে আবৃত হইয়া যাইত, এমন কী প্রজ্ঞাজ্যোতিসম্পন্ন সারিপুত্র প্রভৃতির প্রভাবও প্রকাশিত হইত না।

১২৭৮. ধীরগণই প্রজ্ঞালোক উৎপাদন করিয়া থাকেন, সেই কারণে হে বীরপুরুষ বুদ্ধ, আমি তোমাকে প্রজ্ঞালোকস্বরূপ মনে করি। সমস্ত ধর্মে অভিজ্ঞ কারণে তোমাকে জানিয়া আমরা তোমার নিকটে উপস্থিত হইয়াছি, আমাদের এই পরিষদ মধ্যে নিগ্রোধকপ্প স্থবিরের বিষয় প্রকাশ করুন।

১২৭৯. যেমন সুবর্ণহংস খাদ্যান্বেষণে বিচরণপূর্বক বনগহনে হ্রদ দেখিয়া বক্রগ্রীবায় পঞ্চ চালনা করিয়া হৃষ্টচিত্তে শনৈ শনৈ মধুর কূজন করে, তেমন সুবিকম্পিত মহাপুরুষস্বরে নাতিশীঘ্র মনোহর বাক্য প্রকাশ করুন, আমরা অবিক্ষিপ্ত চিত্তে আপনার সুমধুর ধর্মঘোষ শ্রবণ করিব।

১২৮০. নিরবশেষভাবে জন্ম-মরণহীন, সর্বপ্রকার বিহত পাপমূলক ধর্মবাক্য বলিতে প্রার্থনা করিতেছি। পৃথগ্‌জন ও স্রোতাপন্ন প্রভৃতি তথাগতগণের সুচিন্তিত প্রজ্ঞাপূর্বঙ্গম ক্রিয়া সম্বন্ধে জানিতে সমর্থ হয়।

১২৮১. আপনার এই সুঋজু সুগৃহীত বাক্য সুসম্পন্ন অর্থাৎ আপনার সমস্ত বাক্য অব্যর্থ, হে মহাপ্রজ্ঞ বুদ্ধ, আমি পুনরায় উপসংহারে কৃতাঞ্জলিপুটে জ্ঞাপন করিতেছি, এই নিগ্রোধকপ্প স্থবিরের গতি সম্বন্ধে জানিয়া আমাদিগকে অন্যথা বলিবেন না।

১২৮২. হে মহাপ্রজ্ঞ বীর, লৌকিক-লোকোত্তর ভেদে সুন্দরাসুন্দর ও দূরাসন্ন চারি আর্যসত্যধর্ম বিদিত হইয়া সর্বধর্মে আপনি অভিজ্ঞ, আমাদিগকে অন্যথা বলিবেন না। যেমন গ্রীষ্মকালে ঘর্মাক্ত পিপাসিত পুরুষ জল পাইতে ইচ্ছা করে, তেমন আপনার বাক্য শুনিতে আমরাও আকাঙ্ক্ষা করি, এই প্রকার শ্রুতময় বৃষ্টি বর্ষণ করুন।

১২৮৩. নিগ্রোধকপ্প স্থবির যেই ব্রহ্মচর্য আচরণ করিয়াছেন, তাহা অমোঘরূপে বিদ্যমান কি? তিনি অনুপাদিশেষ, না সউপাদিশেষ নির্বাণ লাভ করিয়াছেন? তিনি যে প্রকারে বিমুক্ত হইয়াছেন, তাহা আমরা শুনিতে চাই। ‘পূর্বোক্ত ১২টি গাথা দ্বারা স্থবির স্বীয় আচার্য স্থবিরের নির্বাণ বার্তা বুদ্ধের নিকটে জিজ্ঞাসা করিলেন, তৎপর ভগবান প্রত্যুত্তরে নিম্নোক্ত গাথা ভাষণ করিলেন।’

১২৮৪. এই নামরূপ ধর্মে কামতৃষ্ণাদির স্রোত সুদীর্ঘকাল অনুসৃত থাকে, সেই তৃষ্ণাকে নিগ্রোধকপ্প স্থবির ছেদন করিয়াছে, সে তৃষ্ণাকে ছেদন করিয়া নিরবশেষরূপে জন্ম-মরণ উত্তীর্ণ হইয়াছে অর্থাৎ অনুপাদিশেষ নির্বাণ লাভ করিয়াছে, শ্রদ্ধাদি পঞ্চেন্দ্রিয় শ্রেষ্ঠ ভগবান বঙ্গীস স্থবিরকে এই উত্তর প্রদান করিলেন।

১২৮৫. হে ঋষি সপ্তম, আপনার বচন শুনিয়া আমি আনন্দ অনুভব করিতেছি, আমার প্রশ্নের উত্তর অমোঘভাবে প্রদান করিয়াছেন, সেই ব্রাহ্মণ পরিনির্বাপিত বলিয়া প্রকাশ করায়, আমাকে বঞ্চনা করেন নাই।

১২৮৬. বুদ্ধের শ্রাবক যাহা বলেন তাহাই করেন; তিনি ত্রৈভূমিক আবর্তে প্রসারিত মায়াবী মৃত্যুর সুদৃঢ় তৃষ্ণাজাল ছেদন করিয়াছেন।

১২৮৭. ভগবান অবিদ্যা-তৃষ্ণাদির মূল কারণ জ্ঞানচক্ষে দর্শন করিয়াছেন, বাস্তবিক ভগবান সঙ্গত বচনই বলিয়াছেন, কপ্পায়ন সুদুস্তর মাররাজ্য নিশ্চয়ই অতিক্রম করিয়াছেন।

১২৮৮. হে দেবাতিদেব, দ্বিপদোত্তম, তোমাকে বন্দনা করিতেছি, বুদ্ধনাগের ঔরসে অনুজাত মহাবীর নাগপুত্রকে বন্দনা করিতেছি।

আয়ুষ্মান বঙ্গীস স্থবির এই গাথাসমূহ আবৃত্তি করিলেন।

সপ্ততি নিপাতে একজন স্থবির ৭১টি গাথা ভাষণ করিয়াছেন।

এই স্থবির গাথা সমস্ত ১৩৬০টি, ২৬৪ জন স্থবির গাথাগুলি আবৃত্তি করিয়াছেন। অনাসব বুদ্ধপুত্রগণ সিংহনাদে এই গাথাগুলি আবৃত্তি করিয়া নিরাপদ নির্বাণপ্রাপ্ত হইয়া অগ্নিস্কন্ধতুল্য নিবিয়া গেলেন।

খুদ্দকনিকায়ে থেরগাথা সমাপ্ত।

নিদান-গাথা বর্ণনা

১. একক নিপাত

১. প্রথম বর্গ

১. সুভূতি স্থবির

২. কোট্ঠিত স্থবির

৩. কঙ্খারেবত স্থবির

৪. পুণ্ণ মন্তনিপুত্ত স্থবির

৫. দব্ব স্থবির

৬. শীতবনস্থ সম্ভূত স্থবির

৭. ভল্লিয় স্থবির

৮. বীর স্থবির

৯. পিলিন্দিবচ্ছ স্থবির

১০. পুণ্ণমাস স্থবির

২. দ্বিতীয় বর্গ

১. চুলগবচ্ছ স্থবির

২. মহাগবচ্ছ স্থবির

৩. বনবচ্ছ স্থবির

৪. বনবচ্ছ স্থবিরের শিষ্য সীবক শ্রামণের

৫. কুণ্ডধান স্থবির

৭. দাসক স্থবির

৮. সিঙ্গালপিতা স্থবির

৯. কুণ্ডল স্থবির

১০. অজিত স্থবির

৩. তৃতীয় বর্গ

১. নিগ্রোধ স্থবির

২. চিত্তক স্থবির

৩. গোসাল স্থবির

৪. সুগন্ধ স্থবির

৫. নন্দিয় স্থবির

৬. অভয় স্থবির

৭. লোমসকঙ্গিয় স্থবির

৮. জম্বুগামিয় স্থবির

৯. হারিত স্থবির

১০. উত্তিয় স্থবির

৪. চতুর্থ বর্গ

১. গহ্বরতীরিয় স্থবির

২. সুপ্রিয় স্থবির

৩. সোপাক স্থবির

৪. পোসিয় স্থবির

৫. সামঞ্ঞকানি স্থবির

৬. কুমাপুত্র স্থবির

৭. কুমা-পুত্র সহায় স্থবির

৮. গবম্পতি স্থবির

৯. তিষ্য স্থবির

১০. বর্ধমান স্থবির

৫. পঞ্চম বর্গ

১. শ্রীবর্ধ স্থবির

২. খদিরবনীয় রেবত স্থবির

৩. সুমঙ্গল স্থবির

৪. সানু স্থবির

৫. রমণীয় বিহারী স্থবির

৬. সমিদ্ধ স্থবির

৭. উজ্জয় স্থবির

৮. সঞ্জয় স্থবির

৯. রামণেয়্য স্থবির

১০. বিমল স্থবির

৬. ষষ্ঠ বর্গ

১. গোধিক স্থবির, ২. সুবাহু স্থবির

৩. বল্লিয় স্থবির, ৪. উত্তিয় স্থবির

৫. অঞ্জনবনিয় স্থবির

৬. কুটিবিহারী স্থবির

৭. দ্বিতীয় কুটিবিহারী স্থবির

৮. রমণীয় কুটিক স্থবির

৯. কোশলবিহারী স্থবির

১০. সীবলী স্থবির

৭. সপ্তম বর্গ

১. বপ্প স্থবির

২. বজ্জীপুত্তক স্থবির

৩. পক্ষ স্থবির

৪. বিমল কোণ্ডঞ্ঞ স্থবির

৫. উক্ষেপকটবচ্ছ স্থবির

৬. মেঘিয় স্থবির

৭. একধর্মশ্রবণীয় স্থবির

৮. একুদানিয় স্থবির

৯. ছন্ন স্থবির

১০. পুণ্ণ স্থবির

৮. অষ্টম বর্গ

১. বচ্ছপাল স্থবির

২. আতুম স্থবির

৩. মাণব স্থবির

৪. সুযাম স্থবির

৫. সুসারদ স্থবির

৬. পিয়ঞ্জহ স্থবির

৭. হত্থারোহ পুত্র স্থবির

৮. মেণ্ডশির স্থবির

৯. রক্ষিত স্থবির

১০. উগ্র স্থবির

৯. নবম বর্গ

১. সমিতিগুত্ত স্থবির

২. কাশ্যপ স্থবির

৩. সিংহ স্থবির

৪. নীত স্থবির

৫. সুনাগ স্থবির

৬. নাগিত স্থবির

৭. পবিষ্ট স্থবির

৮. অর্জুন স্থবির

৯. দেবসভ স্থবির

১০. সামিদত্ত স্থবির

১০. দশম বর্গ

১. পরিপুণ্ণক স্থবির

২. বিজয় স্থবির

৪. মেত্তজি স্থবির

৫. চক্ষুপাল স্থবির

৬. খণ্ডসুমন স্থবির

৭. তিষ্য স্থবির

৮. অভয় স্থবির

৯. উত্তিয় স্থবির

১০. দেবসভ স্থবির

১১. একাদশ বর্গ

১. বেলস্থানিক স্থবির

২. সেতুচ্ছ স্থবির

৩. বন্ধুর স্থবির

৪. খিতক স্থবির

৫. মলিতবম্ভ স্থবির

৬. সুহেমন্ত স্থবির

৭. ধর্মসব স্থবির

৮. ধর্মসবপিতা স্থবির

৯. সংঘরক্ষিত স্থবির

১০. উসভ স্থবির

১২. দ্বাদশ বর্গ

১. জেন্ত স্থবির

২. বচ্ছগোত্র স্থবির

৩. বনবচ্ছ স্থবির

৪. অধিমুত্ত স্থবির

৫. মহানাম স্থবির

৬. পারাসরিয় স্থবির

৭. যশ স্থবির

৮. কিম্বিল স্থবির

৯. বজ্জিপুত্ত স্থবির

১০. ইসিদত্ত স্থবির

২. দ্বিক নিপাত

১. প্রথম বর্গ

১. উত্তর স্থবির

২. পিণ্ডোলভারদ্বাজ স্থবির

৩. বল্লিয় স্থবির

৪. গঙ্গাতীরীয় স্থবির

৫. অজিন স্থবির

৬. মেলজিন স্থবির

৭. রাধ স্থবির

৮. সুরাধ স্থবির

৯. গৌতম স্থবির

১০. বসভ স্থবির

২. দ্বিতীয় বর্গ

১. মহাচুন্দ স্থবির

২. জোতিদাস স্থবির

৩. হিরণ্যক স্থবির

৪. সোমমিত্ত স্থবির

৫. সব্বমিত্ত স্থবির

৬. মহাকাল স্থবির

৭. তিষ্য স্থবির

৮. কিম্বিল স্থবির

৯. নন্দ স্থবির

১০. শ্রীমান স্থবির

৩. তৃতীয় বর্গ

১. উত্তর স্থবির

২. ভদ্দজি স্থবির

৩. শোভিত স্থবির

৪. বল্লিয় স্থবির

৫. বীতশোক স্থবির

৬. পুণ্ণমাস স্থবির

৭. নন্দক স্থবির

৮. ভরত স্থবির

৯. ভারদ্বাজ স্থবির

১০. কৃষ্ণাদিন্ন স্থবির

৪. চতুর্থ বর্গ

১. মিগসির স্থবির

২. সিবক স্থবির

৩. উপবান স্থবির

৪. ইসিদিন্ন স্থবির

৫. সম্বহুল কচ্চায়ন স্থবির

৬. খিতক স্থবির

৭. সোণশ্রেষ্ঠী-পুত্র স্থবির

৮. নিসভ স্থবির

৯. উসভ স্থবির

১০. কপ্পটকুর স্থবির

৫. পঞ্চম বর্গ

১. কুমারকাশ্যপ স্থবির

২. ধর্মপাল স্থবির

৩. ব্রহ্মালি স্থবির

৪. মোঘরাজ স্থবির

৫. বিশাখ পঞ্চালিপুত্র স্থবির

৬. চূলক স্থবির

৭. অনুপম স্থবির

৮. বজ্জিত স্থবির

৯. সন্ধিত স্থবির

৩. ত্রিক নিপাত

১. অঙ্গণিক ভারদ্বাজ স্থবির

২. পচ্চয় স্থবির

৩. বাকুল স্থবির

৪. ধনিয় স্থবির

৫. মাতঙ্গপুত্র স্থবির

৬. খুজ্জ শোভিত স্থবির

৭. বারণ স্থবির

৮. পশ্যিক স্থবির

৯. যশোজ স্থবির

১০. সাটিমত্তিয় স্থবির

১১. উপালি স্থবির

১২. উত্তরপাল স্থবির

১৩. অভিভূত স্থবির

১৪. গৌতম স্থবির

১৫. হারিত স্থবির

১৬. বিমল স্থবির

৪. চতুষ্ক নিপাত

১. নাগসমাল স্থবির

২. ভগু স্থবির

৩. সভিয় স্থবির

৪. নন্দক স্থবির

৫. জম্বুক স্থবির

৬. সেনক স্থবির

৭. সম্ভূত স্থবির

৮. রাহুল স্থবির

৯. চন্দন স্থবির

১০. ধার্মিক স্থবির

১১. সপ্পক স্থবির

১২. মুদিত স্থবির

৫. পঞ্চক নিপাত

১. রাজদত্ত স্থবির

২. সুভূত স্থবির

৩. গিরিমানন্দ স্থবির

৪. সুমন স্থবির

৫. বড্ঢ স্থবির

৬. নদীকাশ্যপ স্থবির

৭. গয়াকাশ্যপ স্থবির

৮. বক্কলি স্থবির

৯. বিজিতসেন স্থবির

১০. যশদত্ত স্থবির

১১. সোণ কুটিকণ্ণ স্থবির

১২. কোশিয় স্থবির

৬. ছক্ক নিপাত

১. উরুবেলা কাশ্যপ স্থবির

২. তেকিচ্ছকানি স্থবির

৩. মহানাগ স্থবির

৪. কুল্ল স্থবির

৫. মালুঙ্ক্যপুত্ত স্থবির

৬. অপর সপ্পদাস স্থবির

৭. কাতিয়ান স্থবির

৮. মিগজাল স্থবির

৯. জেন্ত স্থবির

১০. সুমন স্থবির

১১. নহাতকমুনি স্থবির

১২. ব্রহ্মদত্ত স্থবির

১৩. সিরিমণ্ড স্থবির

১৪. সব্বকামি স্থবির

৭. সপ্তক নিপাত

১. সুন্দর সমুদ্দ স্থবির

২. লকুণ্টক ভদ্দিয় স্থবির

৩. ভদ্দ স্থবির

৪. সোপাক স্থবির

৫. শরভঙ্গ স্থবির

৮. অষ্টক নিপাত

১. মহাকচ্চায়ন স্থবির

২. শ্রীমিত্র স্থবির

৩. মহাপন্থক স্থবির

৯. নবক নিপাত

১. ভূত স্থবির

১০. দশক নিপাত

১. কালুদায়ি স্থবির

২. একবিহারীতিষ্য স্থবির

৩. মহাকপ্পিন স্থবির

৪. চুলপন্থক স্থবির

৫. কপ্প স্থবির

৬. উপসেন স্থবির

৭. অপর গৌতম স্থবির

১১. একাদশ নিপাত

১. সঙ্কিচ্চ স্থবির

১২. দ্বাদশক নিপাত

১. সীলব স্থবির

২. সুনীত স্থবির

১৩. ত্রয়োদশ নিপাত

১. সোণকোলিবীস স্থবির

১৪. চতুর্দশ নিপাত

১. খদিরবনীয় রেবত স্থবির

২. গোদত্ত স্থবির

১৫. ষোড়শ নিপাত

১. অঞ্ঞাত কোণ্ডঞ্ঞ স্থবির

২. উদায়ি স্থবির

১৬. বিংশতি নিপাত

১. অধিমুত্ত স্থবির

২. পারাপরিয় স্থবির

৩. তেলকানি স্থবির

৪. রাষ্ট্রপাল স্থবির

৫. মালুক্যপুত্র স্থবির

৬. শেল স্থবির

৭. ভদ্দিয় স্থবির

৮. অঙ্গুলিমাল স্থবির

৯. অনুরুদ্ধ স্থবির

১০. পারাপরিয় স্থবির

১৭. ত্রিংশ নিপাত

১. ফুশ্য স্থবির

২. সারিপুত্র স্থবির

৩. আনন্দ স্থবির

১৮. চত্বারিংশ নিপাত

১. মহাকাশ্যপ স্থবির

১৯. পঞ্চাশক নিপাতো

১. তালপুট স্থবির

২০. ষাট নিপাত

১. মহামৌদ্গল্লায়ন স্থবির

২১. মহানিপাত

১. বঙ্গীস স্থবির