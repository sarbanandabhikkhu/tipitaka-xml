সূত্রপিটকে সংযুক্তনিকায়

সগাথা-বর্গ

অনুবাদকমণ্ডলী : শ্রীমৎ ইন্দ্রগুপ্ত ভিক্ষু, বঙ্গীস ভিক্ষু, অজিত ভিক্ষু ও সীবক ভিক্ষু

১. দেবতা-সংযুক্ত
১. নল বর্গ
১. ওঘ অতিক্রম সূত্র
১. “আমি এরূপ শুনেছি। একসময় ভগবান শ্রাবস্তীতে অনাথপিণ্ডিক শ্রেষ্ঠীর নির্মিত জেতবন বিহারে অবস্থান করছেন। সেই সময় জনৈক দেবতা শেষ রাতে অতি মনোরমরূপে সমস্ত জেতবনকে আলোকিত করে ভগবানের সকাশে উপস্থিত হলেন। অমনি ভগবানকে বন্দনা করে একান্তে দাঁড়ালেন। দাঁড়ানো অবস্থায় ভগবানকে এরূপ বললেন, “‘বন্ধু, তুমি কিভাবে ওঘ[1] বা স্রোত অতিক্রম করেছ?’ উত্তরে ভগবান বললেন, ‘সৌম্য, আমি অপ্রতিষ্ঠ বা নিরাশ্রয় (কোনো কিছুতে আবদ্ধ নয়), অনায়াসী হয়ে স্রোত অতিক্রম করেছি।’ ভগবানের এই প্রচ্ছন্ন উত্তর বুঝতে না পেরে দেবতা পুনঃ বললেন, ‘বন্ধু, কিরূপে যেন অপ্রতিষ্ঠ ও অনায়াসী হয়ে স্রোত অতিক্রম করলে?’ প্রত্যুত্তরে ভগবান বললেন, ‘সৌম্য, যখন আমি (ক্লেশ, অভিসংস্কার, তৃষ্ণা, মিথ্যাদৃষ্টিগুলোতে) প্রতিষ্ঠিত হতাম, তখন আমি নিমজ্জিত হতাম। অন্যদিকে যখন আমি (কামসুখ ও কৃচ্ছ্রসাধনে) উদ্যোগী বা চেষ্টাশীল হতাম, তখন আমি (মুক্তির পথ না পেয়ে দুঃখেই) প্রবাহিত হতাম। এই কারণে আমি অপ্রতিষ্ঠ, অনায়াসী হয়ে স্রোত অতিক্রম করেছি।”

এরূপ উত্তর শুনে দেবতা স্রোতাপত্তিফলে প্রতিষ্ঠত হয়ে প্রসন্ন, তুষ্ট চিত্তে বলে উঠলেন :

‘জগতে অপ্রতিষ্ঠা, অনায়াসী, তৃষ্ণাস্রোত অতিক্রমকারী পরিনিবৃত ব্রাহ্মণকে দীর্ঘকাল পর দর্শন করছি।’

দেবতা এরূপ বললেন, ভগবানও সেটা অনুমোদন করলেন। ‘শাস্তা আমাকে অনুমোদন করেছেন’ এই ভেবে সেই দেবতা ভগবানকে অভিবাদন ও প্রদক্ষিণ করে সেখানেই অন্তর্হিত হলেন।

২. নির্মোক্ষ সূত্র
২. শ্রাবস্তী নিদান। সে-সময় জনৈক দেবতা শেষ রাতে দিব্যজ্যোতিতে সমস্ত জেতবন আলোকিত করে ভগবানের সকাছে উপস্থিত হলেন। আর ভগবানকে বন্দনা করে একান্তে দাঁড়ালেন। দাঁড়ানো অবস্থায় ভগবানকে এরূপ বললেন :

‘বন্ধু, আপনি সত্ত্বগণের নির্মোক্ষ[2], প্রমোক্ষ[3] ও বিবেক অর্থাৎ নির্বাণ জানেন কি?’

‘সৌম্য, হ্যাঁ, আমি সত্ত্বগণের নির্মোক্ষ, প্রমোক্ষ ও বিবেক জানি।’

‘বন্ধু, আপনি কিভাবে সত্ত্বগণের নির্মোক্ষ, প্রমোক্ষ ও বিবেক সম্বন্ধে জানেন?’

‘তৃষ্ণা, কর্মভব পরিক্ষয়ে সংজ্ঞা, বিজ্ঞান ও বেদনার নিরোধ, উপশম হয়, এরূপে আমি সত্ত্বগণের নির্মোক্ষ, প্রমোক্ষ ও বিবেক সম্বন্ধে জানি।’

৩. উপনেয় সূত্র
৩. শ্রাবস্তী নিদান। একান্তে দাঁড়িয়ে জনৈক দেবতা ভগবানের কাছে এই গাথা বললেন :

‘রাখাল যেমন গরুকে গোশালায় নিয়ে যায়, তেমনি জরা জীবনকে মৃত্যুর দিকে নিয়ে যায়; আয়ু অল্পমাত্র। জরা যখন জীবনকে মৃত্যুর দিকে নিয়ে যায়, তখন জরা দ্বারা নীত ব্যক্তির প্রাণ থাকে না। মৃত্যুতে এই ভয় দেখে সুখাবহ পুণ্য অর্জন করা উচিত।’

(দেবতার কথিত বাক্য আরও অর্থবহ করতে ভগবান বুদ্ধ দ্বিতীয় গাথা বললেন :)

‘রাখাল যেমন গরুকে গোশালায় নিয়ে যায়, তেমনি জরা জীবনকে মৃত্যুর দিকে নিয়ে যায়; আয়ু অল্পমাত্র। জরা যখন জীবনকে মৃত্যুর দিকে নিয়ে যায়, তখন জরা দ্বারা নীত ব্যক্তির প্রাণ থাকে না। মৃত্যুতে এই ভয় দেখে পরম শান্তি নির্বাণকামীর লোকামিষ বর্জন করা উচিত।’

৪. অতিবাহিত সূত্র
৪. শ্রাবস্তী নিদান। একান্তে দাঁড়িয়ে জনৈক দেবতা ভগবানের সমীপে এই গাথা ভাষণ করলেন :

‘(পূর্বাহ্ণ, অপরাহ্নাদি) কাল অতিবাহিত হচ্ছে, রাত অতিক্রান্ত হচ্ছে। বয়ঃরাশি অনুক্রমে বিনষ্ট বা হ্রাসপ্রাপ্ত হচ্ছে। মৃত্যুতে এই ভয় দেখে সুখাবহ পুণ্য অর্জন করা উচিত।’

(দেবতার কথিত বাক্য আরও অর্থবহ করতে ভগবান দ্বিতীয় গাথা বললেন :)

‘কাল অতিবাহিত হচ্ছে, রাত অতিক্রান্ত হচ্ছে। বয়ঃরাশি অনুক্রমে বিনষ্ট বা হ্রাসপ্রাপ্ত হচ্ছে। মৃত্যুতে এই ভয় দেখে পরম শান্তি নির্বাণকামীর লোকামিষ বর্জন করা উচিত।’

৫. কয়টি ছিন্ন সূত্র
৫. শ্রাবস্তী নিদান। একান্তে দাঁড়িয়ে জনৈক দেবতা ভগবানের সমীপে এই গাথায় প্রশ্ন করলেন :

‘কয়টি ছিন্ন বা ছেদন করা উচিত? কয়টি পরিত্যাগ করা উচিত? কয়টি উত্তরোত্তর বর্ধিত করা উচিত? কয় প্রকার সঙ্গ বা বন্ধন অতিক্রম করলে ভিক্ষু ওঘোত্তীর্ণ বলে কথিত হন?’

উত্তরে ভগবান বললেন) ‘পাঁচটি অধঃভাগীয় সংযোজন[4] ছেদন করা উচিত। পাঁচটি ঊর্ধ্বভাগীয় সংযোজন[5] পরিত্যাগ করা কর্তব্য। (শ্রদ্ধা, বীর্য, স্মৃতি, সমাধি এবং প্রজ্ঞা) এই পঞ্চ ইন্দ্রিয় উত্তরোত্তর বর্ধিত করা উচিত। পাঁচ প্রকার সঙ্গ[6] অতিক্রম বা ধ্বংস করলে ভিক্ষু ওঘোত্তীর্ণ বলে কথিত হন।’

৬. জাগ্রত সূত্র
৬. শ্রাবস্তী নিদান। জনৈক দেবতা একান্তে দাঁড়িয়ে ভগবানের সমীপে এই গাথায় প্রশ্ন করলেন :

‘জাগ্রত হলে কয়টি সুপ্ত হয়? সুপ্ত হলে কয়টি জাগ্রত হয়? কয়টি দ্বারা রজ গ্রহণ করে আর কয়টি দ্বারা পরিশুদ্ধ হয়?’

(উত্তরে ভগবান বললেন) ‘জাগ্রত হলে অর্থাৎ মনে শ্রদ্ধা, বীর্য, স্মৃতি, সমাধি ও প্রজ্ঞা-ইন্দ্রিয় জাগ্রত হলে কামচ্ছন্দ (কামাসক্তি), ব্যাপাদ (হিংসা-বিদ্বেষ), স্ত্যান-মিদ্ধ (মন ও শরীরের জড়তা), চঞ্চলতা-অনুশোচনা, বিচিকিৎসা (সন্দেহ) এই পাঁচটি নীবরণ সুপ্ত হয়। অন্যদিকে পঞ্চ নীবরণ সুপ্ত হলে মনের মধ্যে শ্রদ্ধা, বীর্য, স্মৃতি, সমাধি ও প্রজ্ঞা এই পঞ্চ ইন্দ্রিয় জাগ্রত হয়। কামচ্ছন্দ, ব্যাপাদ, স্ত্যান-মিদ্ধ, চঞ্চলতা-অনুশোচনা, সন্দেহ এই পাঁচটি দ্বারা রজ গ্রহণ করে। শ্রদ্ধা, বীর্য, স্মৃতি, সমাধি ও প্রজ্ঞা এই পাঁচটি দ্বারা পরিশুদ্ধ হয়।’

৭. অবিদিত সূত্র
৭. শ্রাবস্তী নিদান। জনৈক দেবতা ভগবানের সমীপে একান্তে দাঁড়িয়ে এই গাথা ভাষণ করলেন :

‘যাদের ধর্ম বিদিত হয়নি এবং যারা পরবাদে বা পরমতে নীত তথা চালিত হয়; তারা নিদ্রিত, জাগ্রত নয়। তাদের জাগবার সময় উপস্থিত হয়েছে।’

‘ধর্ম যাদের সুবিদিত হয়েছে এবং যাঁরা পরবাদে নীত হন না, সেই সম্বুদ্ধ বা প্রত্যক্ষরূপে জ্ঞানলাভী অর্হৎগণ জগতে প্রতিকূল পরিবেশেও সমভাবে বিচরণ করেন।’

৮. ভুলে যাওয়া সূত্র
৮. শ্রাবস্তী নিদান। জনৈক দেবতা ভগবানের সমীপে একান্তে দাঁড়িয়ে এই গাথা ভাষণ করলেন :

‘যাদের ধর্ম (উপলব্ধি করতে না পারায়) নষ্ট হয়ে গিয়েছে এবং যারা পরবাদে চালিত হয়; তারা নিদ্রিত, জাগ্রত নয়। তাদের জাগবার সময় উপস্থিত হয়েছে।’

‘যাদের ধর্ম (উপলব্ধি করতে পারায়) নষ্ট হয়ে যায়নি এবং যারা পরবাদে চালিত হন না, সেই সম্বুদ্ধ বা প্রত্যক্ষরূপে জ্ঞানলাভী অর্হৎগণ জগতে অপ্রতিকূল পরিবেশেও সমভাবে বিচরণ করেন।’

৯. অহংকার সূত্র
৯. শ্রাবস্তী নিদান। জনৈক দেবতা ভগবানের সমীপে একান্তে দাঁড়িয়ে এই গাথা ভাষণ করলেন :

‘এই জগতে অহংকারী ব্যক্তির সংযম নেই। সমাধিহীন ব্যক্তির মৌন বা তূষ্ণীম্ভাব উপলব্ধি নেই। প্রমত্ত ব্যক্তি একাকী অরণ্যে অবস্থান করেও মৃত্যুর সীমানা অতিক্রম করে পরপারে বা নির্বাণে উত্তীর্ণ হতে পারে না।’

‘যিনি একাকী অরণ্যে অবস্থান করে অহংকার পরিত্যাগ করে সুসমাহিত, পরিশুদ্ধ চিত্ত এবং সর্বপ্রকারে বিমুক্ত, তিনিই মৃত্যুর সীমানা অতিক্রম করে নির্বাণে উত্তীর্ণ হন।’

১০. অরণ্য সূত্র
১০. শ্রাবস্তী নিদান। জনৈক দেবতা ভগবানের সমীপে একান্তে দাঁড়িয়ে এই গাথা ভাষণ করলেন :

‘কেন অরণ্যে অবস্থানকারী একাহারী শান্ত ব্রহ্মচারীদের দেহবর্ণ প্রসন্ন, উজ্জ্বল হয়?’

(উত্তরে ভগবান বললেন) ‘তাঁরা অতীতকে (বা অতীতের বিষয়কে) নিয়ে অনুশোচনা করেন না, ভবিষ্যৎকে নিয়ে কল্পনা করেন না বা ভবিষ্যতের আকাঙ্ক্ষায় ভাবাবিষ্ট হন না; কেবল বর্তমানকে নিয়ে অবস্থান করেন। তাই তাঁদের দেহবর্ণ প্রসন্ন, উজ্জ্বল হয়। ভবিষ্যতের কল্পনায়, অতীতের অনুশোচনায় অজ্ঞানী ব্যক্তিরা কেটে ফেলা হরিৎ বা ফ্যাকাশে হয়ে যাওয়া নলের মতন শুষ্ক হয়ে থাকে।’

নল বর্গ সমাপ্ত।

স্মারক-গাথা :

ওঘ, নির্মোক্ষ, উপনেয়, অতিবাহিত, আর কয়টি,

জাগ্রত, অতিবাহিত, ভুলে যাওয়া, অহংকার মিলে নয়টি;

দশমে অরণ্য-ব্যক্ত হলো পুরো বর্গটি।


 

২. নন্দন বর্গ
১. নন্দন সূত্র
১১. আমি এরূপ শুনেছি। একসময় ভগবান শ্রাবস্তীতে অনাথপিণ্ডিক শ্রেষ্ঠী কর্তৃক নির্মিত জেতবন বিহারে অবস্থান করছেন। তথায় ভগবান ‘হে ভিক্ষুগণ’ বলে ভিক্ষুদের সম্বোধন করলেন। ‘হ্যাঁ ভদন্ত’ বলে ভিক্ষুগণ প্রত্যুত্তর দিলেন। ভগবান এরূপ বললেন :

‘হে ভিক্ষুগণ, পূর্বকালে তাবতিংস স্বর্গের জনৈক দেবতা নন্দনকাননে বহু অপ্সরা পরিবৃত হয়ে দিব্য পঞ্চকামগুণ দ্বারা আমোদ-প্রমোদে মগ্ন হয়ে সেক্ষণে এই গাথা বললো :

যারা যশস্বী স্বর্গবাসী দেবতাদের আবাসভূমি নন্দনকানন দেখেনি, তারা সুখ কী তা জানে না।’

‘সে এই কথা বলামাত্রই অন্য এক দেবতা গাথায় তার প্রতিবাদ করলো :

তুমি নির্বোধ, অর্হৎগণের বাক্য যথাযথ জান না। (অর্হৎগণের বাক্য) সংস্কারগুলো একান্ত অনিত্য। উৎপন্নশীল মাত্রেই ব্যয়ধর্মী বা বিনাশ স্বভাব। যে সংস্কারগুলো উৎপন্ন হয়ে নিরুদ্ধ হয়ে যায়, সেই সংস্কারগুলোর উপশমে সুখ লাভ হয়।’

২. আনন্দ সূত্র
১২. শ্রাবস্তী নিদান। জনৈক দেবতা ভগবানের সমীপে একান্তে দাঁড়িয়ে এই গাথা ভাষণ করলেন :

‘পুত্রবান পিতামাতা পুত্রকে নিয়ে আনন্দ করে, গোধনের মালিক গোধন নিয়ে আনন্দ করে। উপাধি বলে উক্ত পঞ্চকামগুণ লোকের সুখ বা আনন্দের উৎস। যার কোনো প্রকার পঞ্চ কামগুণ সুখ নেই সেজন আনন্দ করে না।’

(ভগবান উত্তরে বললেন) ‘পুত্রবান পিতামাতা পুত্রের জন্য শোকাভিভূত হয়। গোধনের মালিক গোধন দ্বারা শোক পায়। উপাধি বলে উক্ত পঞ্চ কামগুণ ও কামনা লোকের যতো শোকের উৎস। যিনি উপাধি হতে মুক্ত, তাঁর কোনো শোক নেই।’

৩. পুত্রসম নেই সূত্র
১৩. শ্রাবস্তী নিদান। জনৈক দেবতা ভগবানের সমীপে একান্তে দাঁড়িয়ে এই গাথা ভাষণ ভাষণ করলেন :

‘পুত্রপ্রেমের সমান কোনো প্রেম নেই। গোধনের সমান ধন নেই। সূর্যের ন্যায় দীপ্তি বা আলোক নেই। নদীগুলো সমুদ্রে গিয়ে শেষ হয় বা সমুদ্রে মিশে যায়।’

(ভগবান বললেন) ‘আত্মপ্রেমের সমান প্রেম নেই। ধান্য সম ধন নেই। প্রজ্ঞার মতন দীপ্তি নেই। নদীগুলো বৃষ্টির পানিতে পরিপূর্ণ হয়।’

৪. ক্ষত্রিয় সূত্র
১৪. শ্রাবস্তী নিদান। (দেবতা বললেন) ‘দ্বিপদ বা মানুষের মধ্যে রাজাই শ্রেষ্ঠ, চতুষ্পদের মধ্যে বলদ শ্রেষ্ঠ, ভার্যাদের মধ্যে যুবতি ভার্যাই শ্রেষ্ঠ এবং পুত্রদের মধ্যে জ্যেষ্ঠ পুত্রই শ্রেষ্ঠ।’

(ভগবান বললেন) ‘দ্বিপদের মধ্যে সম্বুদ্ধই শ্রেষ্ঠ, আজানীয় নামক তীক্ষ্ণবুদ্ধিসম্পন্ন, আজ্ঞাবহ জন'ই চতুষ্পদের মধ্যে শ্রেষ্ঠ, কর্তব্যপরায়ণ ভার্যাই ভার্যাদের মধ্যে শ্রেষ্ঠ এবং সুবোধ পুত্রই পুত্রদের মধ্যে শ্রেষ্ঠ।’

৫. শব্দমান বা শব্দায়িত সূত্র
১৫. শ্রাবস্তী নিদান। (দেবতা বললেন) ‘নিস্তব্ধ-উদাস দুপুরে হঠাৎ পাখিরা নীড়ে এসে বসে পড়লে গহীন অরণ্য যে শব্দায়িত হয়, তা আমার কাছে ভীতিকর বলে প্রতিভাত হয়।’

(ভগবান বললেন) ‘নিস্তব্ধ-উদাস দুপুরে হঠাৎ পাখিরা নীড়ে এসে বসে পড়লে গহীন অরণ্য যে শব্দায়িত হয়, তা আমার কাছে আনন্দপ্রদ বলে প্রতিভাত হয়।’

৬. নিদ্রা-আলস্য সূত্র
১৬. শ্রাবস্তী নিদান। দেবতা বললেন, ‘নিদ্রা, আলস্য, নিষ্ক্রিয়তা (বা কর্মবিমুখতা), উৎসাহহীনতা ও ভোজনজনিত তন্দ্রাচ্ছন্নতা এগুলো দ্বারা ইহজন্মে সত্ত্ব বা ব্যক্তিগণের নিকট আর্যমার্গ তথা নির্বাণের পথ প্রকাশ পায় না।’

(ভগবান বললেন) ‘নিদ্রা, আলস্য, নিষ্ক্রিয়তা (বা কর্মবিমুখতা), উৎসাহহীনতা ও ভোজনজনিত তন্দ্রাচ্ছন্নতা বীর্যের দ্বারা বিদূরিত করলে আর্যমার্গ বিশুদ্ধ হয় বা নির্বাণের পথ পরিষ্কার হয়।’

৭. দুষ্কর সূত্র
১৭. শ্রাবস্তী নিদান। (দেবতা বললেন) ‘মূর্খ ও অজ্ঞানীর পক্ষে শ্রামণ্য বা ভিক্ষুজীবন দুষ্কর ও দুর্বিষহ। এই জীবনে বহু বাধা, যেখানে মূঢ় পদে পদে ভগ্নোৎসাহ বা নিরাশ হয়ে পড়ে যদি চিত্তকে (উচ্ছৃঙ্খল চিন্তা-চেতনা হতে) নিবৃত করা না হয়, তাহলে কতোদিন ভিক্ষুজীবন যাপন করবে। মিথ্যাসংকল্প বা পাপ চিন্তায় বশীভূত হয়ে ক্ষণে ক্ষণে অবসাদগ্রস্ত হবে।’

(ভগবান বললেন) ‘কচ্ছপ যেমন স্বীয় খোল বা আবরণে অঙ্গ-প্রত্যঙ্গগুলো (বিপৎকালে) সংবৃত করে, তেমনি ভিক্ষুও মারকে সুযোগ না দিয়ে মনের বিতর্কগুলো সংবৃত করে এবং (তৃষ্ণা, মিথ্যাদৃষ্টির) অনুরক্ত হয়ে অন্যকে পীড়ন না করে পরিনিবৃত বা শান্ত হয়ে কারোর অপবাদ করে না।’

৮. লজ্জা সূত্র
১৮. শ্রাবস্তী নিদান। (দেবতা বললেন) ‘যেই ব্যক্তি পাপের প্রতি লজ্জাবশত অকুশল ধর্মগুলো নিবারণ করেন; সুশিক্ষিত অশ্ব যেমন গায়ে কশাঘাত পড়ার সুযোগ দেয় না, তেমনি যিনি অপরের নিন্দাবাদ ঠেকিয়ে রাখেন, সে রকম কেউ জগতে আছেন কী?’

(ভগবান বললেন) ‘যাঁরা পাপের প্রতি লজ্জাবশত অকুশল ধর্মগুলো নিবারণ করেন; সর্বদা স্মৃতিমান বা ভাবনারত হয়ে দুঃখের অবসান প্রাপ্ত হয়ে প্রতিকূল পরিবেশেও সমভাবে বিচরণ করেন, তাঁরা জগতে বিরল।’

৯. কুটি সূত্র
১৯. শ্রাবস্তী নিদান। (দেবতা বললেন) ‘তোমার কি কুটির নেই? তোমার কি আবাস নেই? তোমার কি সন্তান নেই? তুমি কি বন্ধন থেকে মুক্ত?’

(ভগবান বললেন) ‘হ্যাঁ, তাই। আমার কোনো কুটির নেই, আবাস নেই, সন্তান নেই এবং আমি বন্ধন হতে মুক্ত।’

(দেবতা বললেন) ‘আমি তোমার কোনটিকে কুটির বলছি, কোনটিকে আবাস বলছি, কোনটিকে বলছি সন্তান এবং বন্ধন কোনটিকে বলছি?’

(ভগবান বললেন) ‘তুমি মাতাকে কুটির বলছ, আবাস বলছ ভার্যাকে, সন্তান বলছ পুত্রকে আর তৃষ্ণাকে বন্ধন বলছ।’

(দেবতা বললেন) ‘সাধু ভন্তে। সত্যিই তোমার কোনো কুটির নেই, আবাস নেই, সন্তান নেই, তুমি বন্ধন হতে মুক্ত।’

১০. সমৃদ্ধি সূত্র
২০. শ্রাবস্তী নিদান। আমি এরূপ শুনেছি। একসময় ভগবান রাজগৃহের তপোদারামে অবস্থান করছেন। তখন আয়ুষ্মান সমৃদ্ধি খুব ভোরে ঘুম থেকে উঠে স্নান করতে তপোদায় গেলেন। স্নান শেষ করে অন্তর্বাস পরিধান করে দাঁড়িয়ে দাঁড়িয়ে গা মুচতে লাগলেন। ঠিক সে-সময় জনৈক দেবতা দিব্যজ্যোতিতে সমস্ত তপোদা আলোকিত করে আয়ুষ্মান সমৃদ্ধির সামনে উপস্থিত হলেন। আর শূন্যে দাঁড়িয়ে সমৃদ্ধিকে গাথায় বললেন :

‘হে ভিক্ষু, তুমি ভোগ (পঞ্চ কামগুণ পরিভোগ) না করে ভিক্ষাব্রত গ্রহণ করেছ; ভোগ করে ভিক্ষাব্রত গ্রহণ করোনি। তুমি আগে ভোগ করে পরে ভিক্ষাব্রত গ্রহণ কর; সময় তো তোমার পালিয়ে যাচ্ছে না।’

(উত্তরে সমৃদ্ধি বললেন) ‘আমি কাল বা সময় তো জানি না (অর্থাৎ কোন মুহূর্তে আমার মৃত্যুর সময় আসবে, তা আমি জানি না), কাল আচ্ছন্ন (কিছুতেই চর্মচক্ষুতে) দেখা যায় না। সেই কারণে আমি ভোগ না করেই ভিক্ষাব্রত গ্রহণ করেছি, যাতে করে আমার কোনো সময় বৃথায় অতিবাহিত না হয়।’

অতঃপর সেই দেবতা মাটিতে দাঁড়িয়ে আয়ুষ্মান সমৃদ্ধিকে এরূপ বললেন, ‘হে ভিক্ষু, তুমি বয়সে তরুণ, গাঢ় কৃষ্ণবর্ণের চুলবিশিষ্ট, প্রথম বয়সের ভরা যৌবন সমন্বিত, ইন্দ্রিয়সুখে নির্লিপ্ত। তুমি মনুষ্যলোকের কাম্যসুখ ভোগ কর। মনুষ্য কাম্যসুখ পরিহার করে লোকোত্তর ধর্ম অনুসন্ধান করো না।’

(সমৃদ্ধি বললেন) ‘আমি তো লোকোত্তর ধর্ম পরিহার করে মনুষ্য কাম্যসুখ অনুসন্ধান করছি না। মনুষ্য কাম্যসুখ পরিহার করে সাংদৃষ্টিক (লোকোত্তর ধর্ম) অনুসন্ধান করছি। ভগবান মনুষ্য কাম্যসুখকে নানা দুঃখে ভরা, উৎপীড়নদায়ক ও উপদ্রবময় বলে অভিহিত করেছেন। (তাঁর প্রবর্তিত) এই ধর্ম স্বয়ং দেখার উপযুক্ত, অকালিক, এসে দেখার উপযুক্ত, নির্বাণে উপনীত করে এবং জ্ঞানীগণ কর্তৃক প্রত্যক্ষ উপলব্ধি করার উপযুক্ত (ধর্ম)।’

(দেবতা বললেন) ‘হে ভিক্ষু, কিভাবে ভগবান কালিক কাম্যসুখকে নানা দুঃখে ভরা, উৎপীড়নদায়ক ও উপদ্রবময় বলে অভিহিত করেছেন? আর কিভাবে (তাঁর প্রবর্তিত) এই ধর্ম স্বয়ং দেখার উপযুক্ত, অকালিক, এসে দেখার উপযুক্ত, নির্বাণে উপনীত করে এবং জ্ঞানীগণ কর্তৃক প্রত্যক্ষ উপলব্ধি করার উপযুক্ত বলে বর্ণনা করেছেন?’

(সমৃদ্ধি বললেন) ‘বন্ধু, আমি তো নবীন, অচির প্রব্রজিত, এই ধর্ম-বিনয়ে নতুন আগত। কাজেই আমি এটা সবিস্তারে বলতে সক্ষম নই। ভগবান অর্হৎ সম্যকসম্বুদ্ধ রাজগৃহের এই তপোদারামে অবস্থান করছেন, তুমি তাঁর কাছে গিয়ে এ সম্বন্ধে জিজ্ঞেস করো। ভগবান যেভাবে বর্ণনা করবেন, সেভাবে তা বুঝে নিবে।’

(দেবতা বললেন) ‘ভিক্ষু, ভগবানের কাছে উপস্থিত হওয়া আমাদের পক্ষে সহজ নয়, তিনি অন্য প্রভাবশালী দেবতাদের দ্বারা আবেষ্টিত। (তুমিই ভগবানকে এ সম্বন্ধে জিজ্ঞেস করো) যদি তুমি ভগবানের কাছে গিয়ে এ সম্বন্ধে জিজ্ঞেস কর, তাহলে ধর্ম শ্রবণের জন্য আমিও আসবো।’

‘হ্যাঁ, বন্ধু’ বলে আয়ুষ্মান সমৃদ্ধি দেবতার কথায় সায় দিয়ে ভগবানের কাছে উপস্থিত হলেন। আর ভগবানকে অভিবাদন করে একপার্শ্বে বসে পড়লেন। এবার আয়ুষ্মান সমৃদ্ধি ভগবানকে বললেন :

‘ভন্তে, আজ আমি খুব ভোরে ঘুম থেকে উঠে স্নান করতে তপোদায় গিয়েছিলাম। স্নান শেষ করে অন্তর্বাস পরিধান করে দাঁড়িয়ে দাঁড়িয়ে গা মুচতে লাগলাম। ঠিক সে-সময় ভন্তে, জনৈক দেবতা দিব্যজ্যোতিতে সমস্ত তপোদা আলোকিত করে আমার সামনে উপস্থিত হলেন। আর শূন্যে দাঁড়িয়ে আমাকে গাথায় বললেন :

হে ভিক্ষু, তুমি ভোগ (পঞ্চ কামগুণ পরিভোগ) না করে ভিক্ষাব্রত গ্রহণ করেছ; ভোগ করে ভিক্ষাব্রত গ্রহণ করোনি। তুমি আগে ভোগ করে পরে ভিক্ষাব্রত গ্রহণ করো; সময় তো তোমার পালিয়ে যাচ্ছে না।’

ভন্তে, দেবতা এরূপ বললে আমি তাকে গাথায় এভাবে প্রত্যুত্তর দিলাম :

‘আমি কাল বা সময় তো জানি না (অর্থাৎ কোন মুহূর্তে আমার মৃত্যুর সময় আসবে, তা আমি জানি না), কাল আচ্ছন্ন (কিছুতেই চর্মচক্ষুতে) দেখা যায় না। সেই কারণে আমি ভোগ না করেই ভিক্ষাব্রত গ্রহণ করেছি। যাতে করে আমার কোনো সময় বৃথায় অতিবাহিত না হয়।’

“অতঃপর সেই দেবতা মাটিতে দাঁড়িয়ে আমাকে এরূপ বললেন, ‘হে ভিক্ষু, তুমি বয়সে তরুণ, গাঢ় কৃষ্ণবর্ণের চুলবিশিষ্ট, ভরা যৌবন সমন্বিত, ইন্দ্রিয়সুখে নির্লিপ্ত। তুমি মনুষ্যলোকের কাম্যসুখ ভোগ করো। কালিক (মনুষ্য কাম্যসুখ) পরিহার করে সাংদৃষ্টিক (দিব্য কাম্যসুখ) অনুসন্ধান করো না।”

“দেবতা এরূপ বললে আমি তাকে এভাবে বললাম, ‘আমি তো প্রত্যক্ষ (লোকোত্তর ধর্ম) পরিহার করে ক্ষণিক (পঞ্চকামগুণ) অনুসন্ধান করছি না। ক্ষণিক পরিহার করে প্রত্যক্ষই অনুসন্ধান করছি। ভগবান ক্ষণিক কাম্যসুখকে নানা দুঃখে ভরা, উৎপীড়নদায়ক ও উপদ্রবময় বলে অভিহিত করেছেন। (তাঁর প্রবর্তিত) এই ধর্ম স্বয়ং দেখার উপযুক্ত, অকালিক, এসে দেখার যোগ্য, নির্বাণে উপনীত করে এবং জ্ঞানীগণ কর্তৃক জানার বা উপলব্ধি করার যোগ্য (ধর্ম)।’”

“আমি এরূপ বললে সেই দেবতা আমাকে বললেন, ‘হে ভিক্ষু, কিভাবে ভগবান ক্ষণিক কাম্যসুখকে নানা দুঃখে ভরা, উৎপীড়নদায়ক ও উপদ্রবময় বলে অভিহিত করেছেন? আর কিভাবে (তাঁর প্রবর্তিত) এই ধর্ম স্বয়ং দেখার যোগ্য, অকালিক, এসে দেখার যোগ্য, নির্বাণে উপনীত করে এবং জ্ঞানীগণ কর্তৃক জানার যোগ্য বলে বর্ণনা করেছেন?”

“দেবতা এরূপ বলার পর আমি তাকে এভাবে বললাম, ‘বন্ধু, আমি তো নবীন, অচির প্রব্রজিত, এই ধর্ম-বিনয়ে নতুন আগত। কাজেই আমি এটা সবিস্তারে বলতে সক্ষম নই। ভগবান অর্হৎ সম্যকসম্বুদ্ধ রাজগৃহের এই তপোদারামে অবস্থান করছেন, তুমি তাঁর কাছে গিয়ে এ সম্বন্ধে জিজ্ঞেস করো। ভগবান যেভাবে বর্ণনা করবেন, সেভাবে তা বুঝে নিবে।”

“আমি এরূপ বলার পর দেবতা আবার আমাকে বললেন, ‘ভিক্ষু, ভগবানের কাছে উপস্থিত হওয়া আমাদের পক্ষে সহজলভ্য নয়, তিনি অন্য প্রভাবশালী দেবতাদের দ্বারা আবেষ্টিত। (তুমিই ভগবানকে এ সম্বন্ধে জিজ্ঞেস কর) যদি তুমি ভগবানের কাছে গিয়ে এ সম্বন্ধে জিজ্ঞেস কর, তাহলে ধর্ম শ্রবণের জন্য আমিও আসবো।’ ভন্তে, যদি সেই দেবতার (এখানে আসার) কথা সত্য হয়, তবে তিনি অদূরেই রয়েছেন।’

এই কথা বলতেই সেই দেবতা আয়ুষ্মান সমৃদ্ধিকে বলে উঠলেন, ‘ভিক্ষু, জিজ্ঞেস করো, জিজ্ঞেস করো, আমি এখানেই উপস্থিত রয়েছি।’

অতঃপর ভগবান সেই দেবতাকে গাথায় বললেন :

‘সত্ত্বগণ সংজ্ঞাসংযুক্ত (অর্থাৎ রূপ, বেদনা, সংজ্ঞা, সংস্কার, বিজ্ঞান-পঞ্চস্কন্ধ) বলে অভিহিত, পঞ্চস্কন্ধে প্রতিষ্ঠিত। এই পঞ্চস্কন্ধ সম্বন্ধে সম্যক জ্ঞান না থাকায় মৃত্যুর মুখে পতিত হয় (সহজ কথায় জন্ম-মৃত্যুর চক্রে আবর্তিত থাকে)। যিনি পঞ্চস্কন্ধ সম্যকভাবে জ্ঞাত হন, তিনি সত্ত্ব বা ব্যক্তির অস্তিত্ব প্রকাশ করার মতন কিছু আছে বলে মনে করেন না। তখন তাঁর রাগ, দ্বেষ, মোহ, তৃষ্ণা থাকে না; এসব পাপ যে থাকবে, তার কোনো কারণও নেই। হে যক্ষ, যদি তুমি আমার এই কথা বুঝে থাকো, তো বলো দেখি।’

(দেবতা বললেন) ‘ভদন্ত, ভগবানের এই সংক্ষিপ্ত ভাষণের মর্মার্থ আমি সুস্পষ্টভাবে বুঝতে পারিনি। ভন্তে, আমাকে তেমনভাবে বলুন, যাতে আপনার সংক্ষিপ্ত ভাষণের মর্মার্থ সুস্পষ্টভাবে বুঝতে পারি।’

(ভগবান বললেন) “যেজন নিজকে ‘সম’ বিশিষ্ট বা ‘শ্রেষ্ঠ’ ও ‘হীন’ বলে মনে করে, তজ্জন্য সে বিবাদে লিপ্ত হয়। এই তিন প্রকার অহংকারে যিনি অকম্পিত থাকেন, তাঁর মনে ‘সম’, ‘শ্রেষ্ঠ’ ও ‘হীন’ বলে ধারণা জন্মে না। হে যক্ষ, যদি তুমি এই কথা বুঝে থাকো, তো বলো দেখি।’

(দেবতা বললেন) ‘ভদন্ত, ভগবানের এই সংক্ষিপ্ত ভাষণের মর্মার্থ আমি সুস্পষ্টভাবে বুঝতে পারিনি। ভন্তে, আমাকে তেমনভাবে বলুন, যাতে আপনার সংক্ষিপ্ত ভাষণের মর্মার্থ সুস্পষ্টভাবে বুঝতে পারি।’

(ভগবান বললেন) ‘যিনি (ক্ষীণাসব হয়ে) প্রাকৃতজনের আখ্যা পরিত্যাগ করেছেন, মানাতীত হয়েছেন, এই নাম-রূপের প্রতি তৃষ্ণার বন্ধন ছিন্ন করেছেন, সেই গ্রন্থি'হীন ও দুঃখোত্তীর্ণ, নিস্পৃহ ব্যক্তির গতি ইহলোক, পরলোক তথা সমস্ত ভবে অন্বেষণ করে দেব-মনুষ্যগণে জানতে পারে না। যক্ষ, যদি তুমি আমার এই কথা বুঝে থাকো, তো বলো দেখি।’

(দেবতা বললেন) ভগবান, আমি আপনার এই সংক্ষিপ্ত ভাষণের মর্মার্থ এরূপে বুঝেছি :

‘জগতে কায়-বাক্য-মনে কোনো প্রকার পাপ না করা। কামনা-বাসনা পরিত্যাগ করে স্মৃতিমান সম্প্রজ্ঞ হয়ে অনর্থকারী দুঃখকে সেবন বা আলিঙ্গন না করা।’

নন্দন বর্গ সমাপ্ত।

স্মারক-গাথা :

নন্দন, আনন্দ, পুত্রসম নেই আর,

ক্ষত্রিয়, শব্দায়িত আলস্য ও দুষ্কর;

লজ্জা, কুটির মিলে নবম, সমৃদ্ধিসহ দশম।


 

৩. শেল বর্গ
১. শেল সূত্র
২১. শ্রাবস্তী নিদান। একান্তে দাঁড়িয়ে সেই দেবতা ভগবানের কাছে এই গাথা বললেন :

‘শেলবিদ্ধ ও প্রজ্বলিত মস্তকের ন্যায় ভিক্ষু কামরাগ প্রহীনের জন্য স্মৃতিমান হয়ে অবস্থান করবে।’

(ভগবান বললেন) ‘শেলবিদ্ধ ও প্রজ্বলিত মস্তকের ন্যায় ভিক্ষু সৎকায়দৃষ্টি (আত্মবাদ) প্রহীনের জন্য স্মৃতিমান হয়ে অবস্থান করবে।’

২. স্পর্শ সূত্র
২২. শ্রাবস্তী নিদান। (দেবতা বললেন) ‘যে কর্মকে স্পর্শ করে না, তাকে কর্মফল স্পর্শ করে না। কর্ম স্পর্শকারীকে কর্মফল স্পর্শ করবেই করবে। তদ্ধেতু অপ্রদুষ্ট বা ধার্মিক ব্যক্তির প্রতি অন্যায় আচরণে দোষীকে দুষ্কর্মের বিপাক (ফল) স্পর্শ করে।’

(ভগবান বললেন) ‘যে ব্যক্তি শুদ্ধ, নিষ্কলঙ্ক বা নির্দোষ পুরুষের প্রতি অন্যায় আচরণ করে, সেই মূর্খের কাছে পাপ বাতাসের প্রতিকূলে নিক্ষিপ্ত সূক্ষ্ম ধূলির মতন নিজের শরীরে এসে পড়ে।

৩. জটা সূত্র
২৩. শ্রাবস্তী নিদান। (দেবতা বললেন) ‘অন্তরের জটা (তৃষ্ণা), বাইরের জটা; সেই জটাজালে আবদ্ধ সত্ত্বগণ। হে গৌতম, তোমাকে জিজ্ঞেস করছি-কে এই জটাজাল ছিন্ন করেন?’

(ভগবান বললেন) ‘বীর্যবান, দক্ষ ও সপ্রাজ্ঞ ভিক্ষু শীলে প্রতিষ্ঠিত হয়ে, চিত্তকে ভাবনায় রত করে জ্ঞানের গভীরে নিমগ্ন হন। সেই শুদ্ধাত্ম ব্যক্তিই জটাজাল ছিন্ন করেন। যাদের রাগ, দ্বেষ, অবিদ্যা বা অজ্ঞানতা বিদূরিত, সেই ক্ষীণাসব অর্হৎগণ জটাজাল ছিন্ন। যেখানে নাম-রূপ, প্রতিঘ (প্রতিসংজ্ঞাবশে সত্ত্বগণ কামভবে জন্ম গ্রহণ করে; তাই এখানে প্রতিঘ বলতে কামভবকে বুঝানো হয়েছে) ও রূপসংজ্ঞা (রূপভব) নামে উক্ত ত্রিভব নিঃশেষে ধ্বংস হয়, সে-ই নির্বাণ লাভে জটাজাল ছিন্ন-বিছিন্ন হয়ে যায়।’

৪. মনোনিবারণ সূত্র
২৪. শ্রাবস্তী নিদান। (দেবতা বললেন) ‘যে যে বিষয় (সেটা পাপজনক হোক বা পুণ্যজনক হোক) হতে মনকে নিবৃত্ত করা হয়, সে সে বিষয় হতে দুঃখ উৎপন্ন হয় না। সব বিষয় হতে মনকে নিবৃত্ত করবে, তাতে সমস্ত দুঃখ থেকে মুক্ত হওয়া যায়।’

(ভগবান বললেন) ‘সব বিষয় হতে মনকে নিবৃত্ত করবে; তবে আত্মসংযত মনকে নিবৃত্ত করবে না। যে যে বিষয় হতে পাপ উৎপন্ন হয়, সে সে বিষয় হতে মনকে নিবৃত্ত করবে।’

৫. অর্হৎ সূত্র
২৫. শ্রাবস্তী নিদান। (দেবতা বললেন) ‘যে ভিক্ষু অর্হৎ, কৃতি বা কর্তব্য সমাপ্তকারী, ক্ষীণাসব ও অন্তিম দেহধারী, তিনি কী ‘আমি বলছি’, ‘আমাকে বলছে’ এরূপ বলেন?’

(ভগবান বললেন) ‘যে ভিক্ষু অর্হৎ, কর্তব্য সমাপ্তকারী, ক্ষীণাসব ও অন্তিম দেহধারী, সে ভিক্ষুও ‘আমি বলছি’, ‘আমাকে বলছে’ বলে থাকেন। তবে সাধারণ প্রচলিত নিয়মে অভিজ্ঞ সেই ভিক্ষু জগতে ব্যবহারিক ক্ষেত্রে শুধু ভাষা প্রয়োগে ‘আমি’, ‘আমার’ শব্দ ব্যবহার করেন।’

(দেবতা বললেন) ‘যে ভিক্ষু অর্হৎ, কৃতি বা কর্তব্য সমাপ্তকারী, ক্ষীণাসব ও অন্তিম দেহধারী, সেই ভিক্ষুও কী মান বা অহংকারে উপগত হয়ে ‘আমি বলছি’, ‘আমাকে বলছে’ এরূপ বলেন?’

(ভগবান বললেন) ‘মান প্রহীনের (দরুন) কোনো গ্রন্থি' নেই, সব মানগ্রন্থি' বিনষ্টকারী, সেই মানাতীত, ধীসম্পন্ন এবং জ্ঞানী ভিক্ষুও ‘আমি বলছি’ এসব বলে থাকেন। তবে সাধারণ প্রচলিত নিয়মে অভিজ্ঞ সেই ভিক্ষু জগতে ব্যবহারিক ক্ষেত্রে শুধুমাত্র ভাষা প্রয়োগে আমি’, ‘আমার’ শব্দ ব্যবহার করেন।’

৬. উদ্ভাসিত সূত্র
২৬. শ্রাবস্তী নিদান। (দেবতা বললেন) ‘জগতে কয়টি জ্যোতিষ্ক, যা দ্বারা জগৎ উদ্ভাসিত হয়? তা ভগবানকে জিজ্ঞেস করতে এসে কিভাবে আমি জানবো?’

(ভগবান বললেন) ‘চারটি জ্যোতিষ্ক জগতে বিদ্যমান, পঞ্চম জ্যোতিষ্ক নেই। সূর্য দিনের বেলায় আলো প্রদান করে, চন্দ্র রাতে দীপ্তিমান হয়, অগ্নি দিনে ও রাতে সর্বত্র প্রজ্বলিত হয়। জ্যোতিষ্কদের মধ্যে সম্বুদ্ধই শ্রেষ্ঠ। তাঁর জ্ঞানরশ্মি অনুত্তর বা অতুলনীয়।’

৭. স্রোত সূত্র
২৭. শ্রাবস্তী নিদান। (দেবতা বললেন) ‘কিরূপে সংসারস্রোত নিবৃত্ত হয়, কোথায় সংসারস্রোত প্রবাহিত হয় না, কোথায় নাম-রূপ সম্পূর্ণরূপে রুদ্ধ বা নির্মূল হয়?’

(ভগবান বললেন) ‘যে আপ (বা জল), মাটি, অগ্নি ও বাতাস দৃঢ়াবদ্ধ থাকে না, সহজ কথায় প্রতিষ্ঠা প্রাপ্ত হয় না, সেখানে (নির্বাণে) সংসারস্রোত নিবৃত্ত হয়, সংসারস্রোত প্রবাহিত হয় না এবং নামরূপ সম্পূর্ণরূপে রুদ্ধ হয়।’

৮. মহাধনী সূত্র
২৮. শ্রাবস্তী নিদান। (দেবতা বললেন) ‘মহাধনী, ঐশ্বর্যশালী, রাজপদে অভিষিক্ত ক্ষত্রিয়গণ ভোগ বাসনায় অতৃপ্ত হয়ে একে অপরের ভৌগোশ্বর্যের প্রতি প্রলোভিত দৃষ্টি পোষণ করেন। এভাবে তারা ভোগবাসনায় প্রলুব্ধ ও ভবস্রোত অনুসরণকারী হলে জগতে কে তৃষ্ণা পরিত্যাগ করেছেন, আর জগতে বীতস্পৃহ ব্যক্তিই বা কে?’

(ভগবান বললেন) ‘যাঁরা প্রিয় স্ত্রী-পুত্র, পশুসম্পদ ও গৃহ বিসর্জন দিয়ে প্রব্রজিত হয়ে রাগ, দ্বেষ, অজ্ঞানতা বিদূরিত করে ক্ষীণাসব অর্হৎ হয়েছেন, জগতে তাঁরাই একমাত্র বীতস্পৃহ ব্যক্তি।’

৯. চতুচক্র সূত্র
২৯. শ্রাবস্তী নিদান। (দেবতা বললেন) ‘হে মহাবীর, চারি চক্রবিশিষ্ট (দাঁড়ান, গমন, শয়ন, উপবেশন এ চারি ইর্যাপথই চারি চক্র), নব দ্বারযুক্ত, অশুচিপূর্ণ, লোভযুক্ত ও পঙ্কজাত তথা কদর্যপূর্ণ মাতৃকুক্ষিতে জাত দেহের যাত্রা বা শেষফল কী প্রকারে হবে?’

(ভগবান বললেন) ‘অনুরাগ, ভোগবাসনার স্পৃহা, আকাঙ্ক্ষা, লোভ ও পাপ ছিন্ন করে সমূলে তৃষ্ণা ধ্বংস করে দেহের শেষ ফল হবে।’

১০. এনিজঙ্ঘা সূত্র
৩০. শ্রাবস্তী নিদান। (দেবতা বললেন) ‘এনি মৃগের মতো সুগঠিত জঙ্ঘাবিশিষ্ট, বীর্যবান, অল্পাহারী, অলোলুপ, কামে অনাসক্ত, একাচারী, অপ্রমত্ত সিংহ ও একচর নরনাগের সমীপে এসে জিজ্ঞেস করছি-কিরূপে (সংসার) দুঃখ থেকে মুক্তি লাভ হয়?’

(ভগবান বললেন) ‘জগতে পঞ্চ কামগুণ এবং ষষ্ঠ মন বলে যে জ্ঞাপন করা হয়, তাতে আমোদ বা আসক্তি পরিত্যাগ করে দুঃখ থেকে মুক্তি লাভ হয়।’

শেল বর্গ সমাপ্ত।

স্মারক-গাথা :

শেল, স্পর্শ, জটা আর মনোনিবারণ,

অর্হৎ, জ্যোতি, স্রোত ও মহাধনী;

চতুচক্র নবম, এনিমৃগসহ দশম।


 

৪. সদালাপ কায়িক বর্গ
১. সৎপুরুষ সূত্র
৩১. আমি এরূপ শুনেছি। একসময় ভগবান শ্রাবস্তীতে অনাথপিণ্ডিক শ্রেষ্ঠীকর্তৃক নির্মিত জেতবন বিহারে অবস্থান করছেন। তখন ‘সদালাপা-কায়িক’ নামক একদল দেবতা রাতের শেষ যামে দিব্যজ্যোতিতে সমস্ত জেতবন আলোকিত করে ভগবানের সমীপে উপস্থিত হলেন। আর ভগবানকে শ্রদ্ধাভিবাদন জানিয়ে একপার্শ্বে দাঁড়ালেন। তাদের একজন ভগবানের কাছে এই গাথা বললেন :

‘সৎপুরুষগণের সাহচর্য করবে, তাঁদের সাথে বন্ধুত্ব করবে (বা ঘনিষ্ঠতা বাড়াবে)। তাঁদের সদ্ধর্ম জ্ঞাত হলে শুভ বা পুণ্য হয়, কিছুতেই পাপ হয় না।’

অতঃপর অন্য দেবতা ভগবানের কাছে এই গাথা বললেন :

‘সৎপুরুষগণের সাহচর্য করবে, তাঁদের সাথে বন্ধুত্ব করবে। তাঁদের সদ্ধর্ম জ্ঞাত হলে প্রজ্ঞা লাভ হয়, প্রজ্ঞা ছাড়া অন্যকিছু লাভ হয় না।’

অপর এক দেবতা ভগবানের কাছে এই গাথা বললেন :

‘সৎপুরুষগণের সাহচর্য করবে, তাঁদের সাথে বন্ধুত্ব করবে। তাঁদের সদ্ধর্ম জ্ঞাত হলে শোকের মধ্যেও শোক করে না বা শোক সংবরণ করা যায়।’

আরেক দেবতা ভগবানের সম্মুখে এই গাথা বললেন :

‘সৎপুরুষগণের সাহচর্য করবে, তাঁদের সাথে বন্ধুত্ব করবে। তাঁদের সদ্ধর্ম জ্ঞাত হলে আত্মীয়স্বজনের মাঝে আলোকিত হওয়া যায়।’

অন্য এক দেবতা ভগবানের সমীপে বললেন :

‘সৎপুরুষগণের সাহচর্য করবে, তাঁদের সাথে বন্ধুত্ব করবে । তাঁদের সদ্ধর্ম জ্ঞাত হলে সত্ত্বগণ সুগতি স্বর্গ প্রাপ্ত হয়।’

তাদের মধ্যে এক দেবতা এই গাথা ভগবানের সমীপে বললেন :

‘সৎপুরুষগণের সাহচর্য করবে, তাঁদের সাথে বন্ধুত্ব করবে। তাঁদের সদ্ধর্ম জ্ঞাত হলে সত্ত্বগণ সুখ, শান্তিতে থাকেন।’

অবশেষে অন্য এক দেবতা ভগবানের সমীপে এরূপ বললেন, ‘ভগবান, এদের মধ্যে কার বাক্য সুভাষিত?’

(এবার ভগবান উত্তরে বললেন) পর্যায়ক্রমে প্রত্যেকের বাক্য সুভাষিত। তবে আমার বাক্য শোনো-

‘সৎপুরুষগণের সাহচর্য করবে, তাঁদের সাথে বন্ধুত্ব করবে। তাঁদের সদ্ধর্ম জ্ঞাত হলে সর্বপ্রকার দুঃখ থেকে মুক্তিলাভ হয়।

ভগবান এরূপ বললেন। আর সে দেবতাগণ প্রীতমনে ভগবানকে শ্রদ্ধাভিবাদন ও প্রদক্ষিণ করে তথায় অদৃশ্য হলেন।

২. মাৎসর্য সূত্র
৩২. একসময় ভগবান শ্রাবস্তীতে অনাথপিণ্ডিক শ্রেষ্ঠী কর্তৃক দানকৃত জেতবন বিহারে অবস্থান করছেন। তখন ‘সদালাপা-কায়িক’ নামক একদল দেবতা রাতের শেষ প্রহরে দিব্যজ্যোতিতে সমস্ত জেতবন আলোকিত করে ভগবানের সমীপে উপস্থিত হলেন। আর ভগবানকে শ্রদ্ধাভিবাদন জানিয়ে একপার্শ্বে দাঁড়ালেন। তাঁদের মধ্যে এক দেবতা ভগবানের কাছে এই গাথা বললেন :

‘মাৎসর্য বা কৃপণতা ও প্রমাদের হেতুতে দান দেওয়া হয় না। পুণ্যকামী বিজ্ঞ ব্যক্তির দান দেওয়া উচিত।’

অপর দেবতা ভগবানের কাছে এই গাথা বললেন :

‘কৃপণ ব্যক্তি যে ভয়ে ভীত হয়ে দান দেয় না, দান না দেওয়ার সে ভয়ই তাকে হতভাগ্য করে। কৃপণ ব্যক্তি দান দিতে যে ক্ষুধা, পিপাসাকে ভয় করে, সে ক্ষুধা, পিপাসা ইহ-পরলোকে তাকেই স্পর্শ করে। তজ্জন্য কৃপণতা মল পরিত্যাগ করে উদার চিত্তে দান দেওয়া উচিত। পুণ্যকর্ম সত্ত্বগণকে পরলোকে সুখ লাভে সহায়তা করে।’

অতঃপর এক দেবতা ভগবানের সম্মুখে এই গাথা বললেন :

‘দুর্গম গিরি-কান্তার পথে সহযাত্রীদের মাঝে স্বীয় খাদ্য বণ্টনের মতো যাঁরা নিজের সামান্য সম্পদ থেকেও দান করেন, তাঁরা অপুণ্যলাভী মৃতদের মধ্যে অমর হন। এটাই সনাতন বা চিরকালীন ধর্ম। এই জগতে কেউ নিজের সামান্য মাত্র সম্পদ থেকেও দান করেন, আর কেউ অনেক ধন-সম্পদ থাকার পরও দান করে না। তবে হ্যাঁ, সামান্য থেকে প্রদত্ত দান হাজার দান ফলের সাথে বিবেচিত হয়।’

অন্য দেবতা ভগবানের কাছে এই গাথা বললেন :

‘দুর্দেয় দানকারী ও দুষ্কর পুণ্যকর্মাদের আচরিত কর্ম অসৎপুরুষেরা সম্পাদন করে না। সৎ পুরুষগণের আচরিত ধর্ম পালন বা অনুসরণ করা সুকঠিন। তাই তো ইহলোক থেকেই সৎ ও অসৎ ব্যক্তিগণের আলাদা আলাদা গতি নির্ধারিত হয়। অসৎ ব্যক্তিরা (মরণের সঙ্গে সঙ্গে) নরকে গমন করে আর সৎ ব্যক্তিগণ সুগতি স্বর্গপরায়ণ হয়।’

অবশেষে আরেক দেবতা ভগবানের সমীপে এরূপ বললেন, ‘ভগবান, এদের মধ্যে কার বাক্য সুভাষিত?’

(উত্তরে ভগবান বললেন) পর্যায়ক্রমে এদের প্রত্যেকের বাক্য সুভাষিত। তবে আমার বাক্য শোনো-

‘যে ব্যক্তি কঠিন কষ্টে অর্থোপার্জনে স্ত্রী-পুত্রের ভরণ-পোষণ করেও ধর্মপথে চলে আর নিজের সামান্য থাকা সত্ত্বেও দান করে, হাজার লক্ষ দানকারীর দানও তাদৃশ দানের ষোলো ভাগের একভাগ হয় না।’

তাদের অন্য এক দেবতা ভগবানকে জিজ্ঞেস করলেন :

‘কী কারণে হাজার লক্ষ দানকারীর বিপুল মহাযজ্ঞ ধর্মপথে থেকে প্রদত্ত দানের ষোলো ভাগের একভাগ হয় না?’

(ভগবান এবার বললেন) ‘জগতে কেউ কেউ কায়-বাক্য-মনে অর্ধমপথে চলে অপর প্রাণীকে কেটে (অর্থাৎ প্রাণীর অঙ্গ ছেদন করে), হত্যা করে ও শোকগ্রস্ত করে দান দেয়। তাদের সেই অশ্রুসিক্ত, দণ্ডযুক্ত দানফল কিছুতেই ধার্মিকভাবে প্রদত্ত দানের সমান হয় না। এ কারণে হাজার লক্ষ দানকারীর সে মহাযজ্ঞ, ধর্মপথে থেকে প্রদত্ত দানের ষোলো ভাগের এক ভাগ হয় না।’

৩. সাধু সূত্র
৩৩. শ্রাবস্তী নিদান। একদা ‘সদালাপা-কায়িক’ নামক একদল দেবতা রাতের শেষভাগে পুরো জেতবন দিব্যজ্যোতিতে সমুজ্জ্বল করে ভগবানের কাছে এসে উপস্থিত হলেন। ভগবানকে শ্রদ্ধাভিবাদন জানিয়ে একপার্শ্বে দাঁড়ালেন। সে অবস্থায় একজন দেবতা ভগবানের কাছে এই ভাবপ্রবণ বাক্য প্রকাশ করলেন :

‘প্রভু, দান দেওয়া উত্তম। কৃপণতা ও প্রমাদের কারণে দান দেওয়া হয় না। পুণ্যকামী বিজ্ঞ ব্যক্তির দান দেওয়া উচিত।’

অন্য এক দেবতা ভগবানের কাছে এই ভাবপ্রবণ বাক্য বললেন :

‘প্রভু, দান দেওয়া উত্তম। সামান্য থাকলেও দান দেওয়া ভালো। জগতে কেউ কেউ নিজের সামান্য ধনসম্পদ থেকেও দান করেন আর কেউ কেউ বহু ধনসম্পদ থাকা সত্ত্বেও দান দেয় না। সামান্য ধনসম্পদ থেকে প্রদত্ত দানের ফল হাজার দানের সমান হয়।’

আরেক দেবতা ভগবানের সম্মুখে এই ভাবপ্রবণ বাক্য বললেন :

‘প্রভু, দান দেওয়া উত্তম। সামান্য ধনসম্পদ থাকলেও দান দেওয়া উচিত। শ্রদ্ধাসহকারে দান দেওয়া উত্তম। যুদ্ধে যেমন অল্পসংখ্যক বীরযোদ্ধা বহুসংখ্যক ভীর্ব যোদ্ধাকে পরাজিত করে, তেমনি শ্রদ্ধাবান ব্যক্তি (শ্রদ্ধাসহকারে) সামান্য দান করেও তদ্বারা পরকালে সুখী হন।’

অতঃপর অন্য দেবতা ভগবানের সমীপে এই ভাবপ্রবণ বাক্য বললেন :

‘প্রভু, দান দেওয়া উত্তম। সামান্য থাকলেও দান দেওয়া উচিত। শ্রদ্ধায় প্রদত্ত দান উত্তম। তবে ধর্মদ্রষ্টা আর্যপুদ্গলকে দান দেওয়া শ্রেয়। যে ব্যক্তি দৃঢ়বীর্যের দ্বারা বা বহু কষ্টে অধিগত ভোগসম্পদ থেকে ধর্মদ্রষ্টা আর্যপুদ্গলকে দান করেন, তিনি ভয়ানক যমের বৈতরণী (যমলোকের দ্বারস্থনদী) জয় করে দিব্যধামে উপনীত হন।’

অপর দেবতা ভগবানের সকাছে এই ভাবপ্রবণ বাক্য বললেন :

‘প্রভু, দান দেওয়া উত্তম। সামান্য থাকা সত্ত্বেও দান দেওয়া উচিত। শ্রদ্ধাসহকারে প্রদত্ত দান উত্তম। তবে ধর্মদ্রষ্টা আর্যপুদ্গলকে দান দেওয়া শ্রেষ্ঠ। (দান ও দানের উপযুক্ত পাত্র) বিবেচনা করে দেওয়া দানও শ্রেষ্ঠ হয়। এই বিবেচনা করে দেওয়া দান সুগত প্রশংসিত। এই জগতে যাঁরা দাক্ষিণ্যের উপযুক্ত, তাঁদেরকে দান দিলে উর্বর জমিতে বপিত বীজের মতো মহাফল লাভ হয়।’

অন্য একটি দেবতা ভগবানের কাছে এই ভাবপ্রবণ বাক্য বললেন :

‘প্রভু, দান দেওয়া উত্তম। সামান্য থাকা সত্ত্বেও দান দেওয়া উচিত। শ্রদ্ধায় প্রদত্ত দান উত্তম তবে ধর্মদ্রষ্টা আর্যপুদ্গলকে দেওয়া দান শ্রেষ্ঠ। বিবেচনা করে দেওয়া দানও শ্রেষ্ঠ। প্রাণীগণের প্রতি সংযত আচরণ বা দয়াশীল হওয়া উত্তম। যিনি প্রাণীর প্রতি অহিংসক ও পরনিন্দার ভয়ে পাপকর্ম সম্পাদন করেন না, সেই সাধু ব্যক্তি ভয়েই পাপ থেকে বিরত থাকেন। বিজ্ঞগণ তজ্জন্য সেই পাপভীর্বকেই প্রশংসা করেন, পাপশূরকে নয়।’

অবশেষে আরেক দেবতা ভগবানের সমীপে এরূপ বললেন, ‘ভগবান, এদের মধ্যে কার বাক্য সুভাষিত?’

(উত্তরে ভগবান বললেন) এদের প্রত্যেকের বাক্য সুভাষিত। তবে আমার বাক্যও শোনো :

‘শ্রদ্ধায় প্রদত্ত দান বহু প্রকারে প্রশংসিত। কিন্তু দান দেওয়া থেকে নির্বাণসম্ভূত ধর্মোপলব্ধি শ্রেয়। পূর্বে ও পূর্বতর কালে সাধু ব্যক্তিগণ নির্বাণই অধিগত হয়েছেন।’

৪. উপনীত না হওয়া সূত্র
৩৪. একসময় ভগবান শ্রাবস্তীতে অনাথপিণ্ডিক শ্রেষ্ঠীর দানকৃত জেতবন বিহারে অবস্থান করছেন। তখন ‘সদালাপা-কায়িক’ নামক একদল দেবতা রাত্রির শেষ প্রহরে সমস্ত জেতবন দিব্যজ্যোতিতে সমুজ্জ্বল করে ভগবানের সমীপে এসে উপস্থিত হলেন। ভগবানকে শ্রদ্ধাভিবাদন জানিয়ে একপার্শ্বে দাঁড়ালেন। তখন এক দেবতা ভগবানের কাছে এই গাথা বললেন :

‘মনুষ্যলোকে যে কমনীয় (রূপা-শব্দাদি) বিষয়গুলো রয়েছে তাতে আবদ্ধ ও প্রমত্ত হয়ে লোকজন মৃত্যুর সীমা থেকে নির্বাণে উপনীত হতে পারে না। কিন্তু সেই কাম্য বিষয়গুলো নিত্য নয়।’

‘পঞ্চস্কন্ধ তৃষ্ণাজাত, তাই তৃষ্ণা থেকে দুঃখ উৎপন্ন হয়। তৃষ্ণা ধ্বংস হলে পঞ্চস্কন্ধও নিঃশেষে ধ্বংস হয়; পঞ্চস্কন্ধ ধ্বংস হলে পুনর্জন্মজনিত দুঃখও সম্পূর্ণরূপে ধ্বংস হয়।’

‘জগতে যে চিত্ত-আলম্বন (চিত্ত যে বিষয়কে অবলম্বন করে চিন্তা করে, অবস্থান করে) রয়েছে, সেগুলো কাম নয়; লোকের ক্লেশকামই কাম বলে অভিহিত। জগতে চিত্ত-আলম্বন সেভাবেই থাকুক না কেন, ধীর ব্যক্তিগণ সেই বিষয়ে তৃষ্ণা বা অনুরাগ ধ্বংস করেন।’

‘ক্রোধ ও অহংকার পরিত্যাগ করবে, সকল সংযোজন অতিক্রম করবে। নাম-রূপে অনাসক্ত ও উদাসীন হলে দুঃখ অনুসরণ করে না বা দুঃখে পতিত হতে হয় না।’

‘যিনি (ক্ষীণাসব হয়ে) প্রাকৃতজনের আখ্যা পরিত্যাগ করেছেন, মানাতীত হয়েছেন ও নাম-রূপের প্রতি তৃষ্ণার বন্ধন ছিন্ন করেছেন, সেই গ্রন্থি'হীন, দুঃখোত্তীর্ণ, নিস্পৃহ ব্যক্তির গতি ইহলোক-পরলোক তথা সমস্ত ভবে অন্বেষণ করেও দেব-মনুষ্যগণে জানতে পারে না।’

(আয়ুষ্মান মেঘরাজ বললেন) ‘যদি এরূপ বিমুক্ত ব্যক্তিকে দেব-মনুষ্যগণ ইহলোকে ও পরলোকে খুঁজে পান না, তাহলে সেই জনহিতৈষী, নরোত্তমকে যারা প্রণাম করেন, তারাও প্রশংসার্হ।’

(এবার ভগবান বললেন) ‘হে মেঘরাজ, যে ভিক্ষুগণ এরূপ বিমুক্ত পুরুষকে কায়, বাক্য দ্বারা তাঁর শিক্ষায় অনুগমন করে প্রণাম করেন, সেই ভিক্ষুগণ প্রশংসার্হ এবং তারা ধর্ম জ্ঞাত হয়ে সন্দেহ পরিত্যাগপূর্বক আসক্তি হতে বিমুক্ত হন।’

৫. ছিদ্রান্বেষণসংজ্ঞী সূত্র
৩৫. একসময় ভগবান শ্রাবস্তীতে অনাথপিণ্ডিক শ্রেষ্ঠীর দানকৃত জেতবন বিহারে অবস্থান করছেন। তথায় ‘ছিদ্রান্বেষণসংজ্ঞী’ নামক একদল দেবতা রাত্রের শেষভাগে পুরো জেতবন দিব্যজ্যোতিতে আলোকিত করে ভগবানের সমীপে এসে উপস্থিত হলেন। ভগবান বুদ্ধকে শ্রদ্ধাভিবাদন জানিয়ে একপার্শ্বে দাঁড়ালেন। অমনি এক দেবতা ভগবানকে এরূপ বললেন :

‘যে ব্যক্তি অন্যের অধিকারভুক্ত দ্রব্য নিজের বলে দাবি করে আর চুরি করেও তা স্বীকার করে না, সেই ঠক ও ধূর্ত লোকের যাবতীয় ভোগসম্পদ চুরির দ্বারা লাভ হয়ে থাকে।’

‘যা করবে তা বলবে। যা করবে না তা বলবে না। যারা বলার অনুসারে করে না, পণ্ডিত ব্যক্তিগণ তাদেরকে মিথ্যুক বলে নিন্দা করেন।’

(এবার ভগবান বললেন) ‘এই (ধর্মানুধর্ম) মার্গ এতোই কঠিন যে শুধুমাত্র বলার দ্বারা বা শুনার দ্বারা অনুসরণ করা সম্ভব নয়। এই মার্গ দ্বারা ধীর ও ধ্যানী ব্যক্তিগণ দুঃখ থেকে মুক্ত হন, মারের বন্ধন থেকে মুক্ত হন। পণ্ডিত ব্যক্তিগণ কখনো নিজেকে শুধু বলা ও শুনার মধ্যে সীমাবদ্ধ রাখেন না। তাঁরা সংসারের গতিবিধি জ্ঞাত হয়ে প্রজ্ঞা দ্বারা সর্ব তৃষ্ণা নিবৃত্তি করেন, দুরতিক্রম্য ভবসাগর উত্তীর্ণ হন।’

তখন সেই দেবতাগণ মাটিতে অবতরণ করে ভগবানের পাদ বন্দনা করলেন। আর বলে উঠলেন, ‘ভন্তে, আমাদের অন্যায় হয়ে গেছে। আমরা মূর্খের মতো, জ্ঞানহীনের মতো ও অদক্ষ বা বেকুবের মতো ভগবানকে শিক্ষা দিতে চেয়েছি। ভন্তে, ভগবান আমাদের দোষ ক্ষমা করুন। ভবিষ্যতে এরূপ ভুল আর হবে না।’

অনন্তর ভগবান স্মিত হাসি হাসলেন। এবার সেই দেবতারা আকাশে উঠে গেলেন। এক দেবতা ভগবানের সম্মুখে এসে এই গাথা বললেন :

‘যে অপরাধ স্বীকারকারীকে ক্ষমা করে না, অন্তরে ক্রোধ ধারণ করে রাখে, সেই মহাক্রোধী ব্যক্তির বৈরিতা অবসান হয় না বরং বেড়েই চলে।’

‘যদি দোষ বা অপরাধ কিছু না থাকে, (সংসারে) কেউই কোনো ভুল না করে এবং বৈরিতার অবসান না হয়, তাহলে কে জ্ঞানী হতে পারে?’

‘মন্দ কার কাছেই থাকে না? কারই বা ভুল নেই? কে গাফিলতি করে বসে না? কোনো পণ্ডিত কী সবসময় স্মৃতিমান থাকেন?’

(এবার ভগবান বললেন) ‘তথাগত বুদ্ধ সব প্রাণীর প্রতি অনুকম্পা-পরায়ণ বা দয়া প্রদর্শনকারী। তাঁর কোনো মন্দ নেই। তিনি কোনো ভুল করেন না এবং কখনো গাফিলতি করেন না। এই পণ্ডিত ব্যক্তি সব সময় স্মৃতিমান। যে অন্তরে ক্রোধ ধরে রাখে ও দ্বেষাভিভূত হয়ে অপরাধ স্বীকারকারীদের (অপরাধ)ক্ষমা করে, তার বৈরিতা অবসান হয় না। আমি সে বৈরিতা অভিনন্দন করি না, তোমাদের অপরাধ ক্ষমা করছি।’

৬. শ্রদ্ধা সূত্র
৩৬. একসময় ভগবান শ্রাবস্তীতে অনাথপিণ্ডিক শ্রেষ্ঠী কর্তৃক দানকৃত জেতবন বিহারে অবস্থান করছেন। তথায় ‘সদালাপা-কায়িক’ নামক একদল দেবতা রাত্রের শেষ যামে সমস্ত জেতবন দিব্যজ্যোতিতে সমুজ্জ্বল করে ভগবানের কাছে উপস্থিত হলেন। আর ভগবানকে শ্রদ্ধাভিবাদন জানিয়ে একপার্শ্বে দাঁড়ালেন। এবার তাদের মধ্য থেকে এক দেবতা ভগবানের সমীপে এই গাথা বললেন :

‘শ্রদ্ধা লোকের (মনুষ্যত্ব, দেবত্ব এমনকি নির্বাণ লাভেও) সহায় হয়। যদি মনের মধ্যে অশ্রদ্ধা আশ্রিত না হয়, তাহলে তাঁর যশ, কীর্তি লাভ হয় এবং তিনি দেহত্যাগের পর স্বর্গে গমন করেন।’

আরেক দেবতা ভগবানের সমীপে এই গাথা ভাষণ করলেন :

‘ক্রোধ ও অহংকার পরিত্যাগ করা উচিত, সমস্ত সংযোজন অতিক্রম করা উচিত। নাম-রূপে অনাসক্ত ও উদাসীন (বা অননুরক্ত) হলে দুঃখ আক্রমণ করতে পারে না।’

‘মূর্খ, অজ্ঞগণ প্রমাদে নিয়োজিত হয়। কিন্তু মেধাবী বা পণ্ডিত ব্যক্তিগণ অপ্রমাদকে শ্রেষ্ঠ ধনের মতন রক্ষা করেন। প্রমাদে অনুরক্ত হয়ে ভোগ বিলাসে মেতে উঠা উচিত নয়। অপ্রমাদ অনুশীলনকারী বিপুল সুখ (অর্হত্ত্ব সুখ) প্রাপ্ত হন।’

৭. সময় সূত্র
৩৭. আমি এরূপ শুনেছি। একসময় ভগবান শাক্যরাজ্যে কপিলাবাস্তুর মহাঅরণ্যে পাঁচশত অর্হৎ ভিক্ষু পরিবৃত হয়ে অবস্থান করছেন। তখন দশ লোকধাতুর (বা দশ চক্রবালের) দেবতা ভগবান ও ভিক্ষুসংঘের দর্শন লাভের জন্য প্রায়ই সমবেত হন। একদা চারজন শুদ্ধাবাস ব্রহ্মলোকবাসী দেবতার মনে এরূপ চিন্তা উদয় হলো : ‘ভগবান পাঁচশত অর্হৎ ভিক্ষু পরিবৃত হয়ে শাক্যরাজ্যে কপিলাবাস্তুর মহাবনে অবস্থান করছেন। দশ চক্রবালের দেবতাগণ ভগবান ও সেই ভিক্ষুসংঘ দর্শন করতে প্রায়ই সেখানে সমবেত হন।চল, আমরাও সেখানে উপস্থিত হয়ে ভগবানের সমীপে প্রত্যেকে গাথা উচ্চারণ করি।’

বলবান ব্যক্তি যেমন (মুহূর্তেই) সঙ্কুচিত বাহুকে প্রসারিত করে এবং প্রসারিত বাহুকে সঙ্কুচিত করে, তেমনি সেই দেবতাগণও অল্পক্ষণের মধ্যেই শুদ্ধাবাস ব্রহ্মলোকে অন্তর্হিত হয়ে ভগবানের সম্মুখে প্রাদুর্ভূত হলেন। ভগবানকে শ্রদ্ধাভিবাদন জানিয়ে একপার্শ্বে দাঁড়ালেন। এবার তাদের মধ্যে এক দেবতা ভগবানের সমীপে এই গাথা বললেন :

‘এই বনভূমিতে মহাসম্মেলন, যেখানে দেবসংঘ সমাগত। জিতেন্দ্রিয় ভিক্ষুসংঘকে দেখার জন্য আমরাও এই ধর্ম সম্মেলনে উপস্থিত হয়েছি।’

আরেক দেবতা ভগবানের সমীপে এই গাথা ভাষণ করলেন :

‘এখানে ভিক্ষুগণ সমাহিত (ধ্যানস্থ) হয়েছেন, স্বীয় স্বীয় চিত্তকে বক্র (বা কপটী), কুটিল (মিথ্যা ও অসাধুতা) হতে সোজা, সরল করছেন। সারথি লাগাম গ্রহণ করে রথ পরিচালনা করার মতো জ্ঞানীগণ স্বীয় স্বীয় ইন্দ্রিয়গুলো রক্ষা বা সংযত করেন।’

অন্য এক দেবতা ভগবানের সমীপে এই গাথা বললেন :

‘রাগ, দ্বেষ, মোহের খুঁটি ও বন্ধন ছেদন করে অবিদ্যার স্তম্ভ উন্মুলিত করে বীততৃষ্ণ, অনাসক্ত, শুদ্ধ, নির্মল, চক্ষুষ্মান ও সুদান্ত ভিক্ষুগণ তরুণ নাগ বা হাতির মতো অকুতোভয় হয়ে বিচরণ করেন।’

অপর দেবতা ভগবানের সমীপে এই গাথা ভাষণ করলেন :

‘যাঁরা বুদ্ধের শরণাগত হন, তাঁরা অপায়ে (নরকে) গমন করবেন না। মনুষ্যদেহ ত্যাগের পর তারা দেবলোক পরিপূর্ণ করবেন।’

৮. খণ্ড (টুকরা) সূত্র
৩৮. আমি এরূপ শুনেছি। একসময় ভগবান রাজগৃহে মদ্রকুক্ষি মৃগদাবে অবস্থান করছেন। তখন ভগবানের পদ প্রস্তরখণ্ডের আঘাতে বিক্ষত হয়। এতে ভগবানের তীব্র, অসহ্য, কটু, দুর্বিষহ ও অপ্রীতিকর শারীরিক দুঃখবেদনা অনুভূত হতে থাকে; তবুও তিনি তা স্মৃতিমান সম্প্রাজ্ঞ হয়ে নির্বিকারে সহ্য করতে থাকেন। অন্যদিকে চার ভাঁজ পাতা সঙ্ঘাটিতে দক্ষিণপার্শ্ব ভর করে পায়ের ওপর পা রেখে সিংহশয্যায় শায়িত হন।

সে-সময় সাতশত ‘সদালাপা-কায়িক’ নামক দেবতা রাতের শেষ প্রহরে পুরো মদ্রকুক্ষি দিব্যজ্যোতিতে সমুজ্জ্বল করে ভগবানের সকাছে উপস্থিত হলেন। আর ভগবানকে শ্রদ্ধাভিবাদন জানিয়ে একপার্শ্বে দাঁড়ালেন। তাঁদের মধ্যে এক দেবতা ভগবানের সম্মুখে এই আবেগপূর্ণ বাক্য বললেন, ‘ওহে, শ্রমণ গৌতম একান্তই পুরুষ। পুরুষ বলেই তিনি তাঁর এই তীব্র, অসহ্য, কটু, দুর্বিষহ ও অপ্রীতিকর শারীরিক দুঃখবেদনা স্মৃতিমান, সম্প্রাজ্ঞ হয়ে নির্বিকারে সহ্য করছেন।’

অন্য এক দেবতা ভগবানের সমীপে এই আবেগপূর্ণ বাক্য ভাষণ করলেন, ‘ওহে, শ্রমণ গৌতম একান্তই পুরুষসিংহ। পুরুষসিংহ বলেই তিনি তাঁর এই তীব্র, অসহ্য, কটু, দুর্বিষহ ও অপ্রীতিকর শারীরিক দুঃখবেদনা স্মৃতিমান, সম্প্রাজ্ঞ হয়ে নির্বিকারে সহ্য করছেন।’

আরেক দেবতা ভগবানের সমীপে এই আবেগপূর্ণ বাক্য বললেন, ‘ওহে, শ্রমণ গৌতম একান্তই মহাজ্ঞানী। মহাজ্ঞানী বলেই তিনি তাঁর এই তীব্র, অসহ্য, কটু, দুর্বিষহ ও অপ্রীতিকর শারীরিক দুঃখবেদনা স্মৃতিমান, সম্প্রজ্ঞ হয়ে নির্বিকারে সহ্য করছেন।’

অপর দেবতা ভগবানের সমীপে এই আবেগপূর্ণ বাক্য ভাষণ করলেন, ‘ওহে, শ্রমণ গৌতম একান্তই পুর্বষোত্তম। পুর্বষোত্তম বলেই তিনি তাঁর এই তীব্র, অসহ্য, কটু, দুর্বিষহ ও অপ্রীতিকর শারীরিক দুঃখবেদনা স্মৃতিমান, সম্প্রাজ্ঞ হয়ে নির্বিকারে সহ্য করছেন।’

অনন্তর অন্য দেবতা ভগবানের সমীপে এই আবেগপূর্ণ বাক্য বললেন, ‘ওহে, শ্রমণ গৌতম একান্তই (সহ্য করতে) সামর্থ্যবান। সামর্থ্যবান বলেই তিনি তাঁর এই তীব্র, অসহ্য, কটু, দুর্বিষহ ও অপ্রীতিকর শারীরিক দুঃখবেদনা স্মৃতিমান, সম্প্রাজ্ঞ হয়ে নির্বিকারে সহ্য করছেন।’

অন্য আরেকটি দেবতা ভগবানের সমীপে এই আবেগপূর্ণ বাক্য ভাষণ করলেন, ‘ওহে, শ্রমণ গৌতম একান্তই দান্ত। দান্ত বলেই তিনি তাঁর এই তীব্র, অসহ্য, কটু, দুর্বিষহ ও অপ্রীতিকর শারীরিক দুঃখবেদনা স্মৃতিমান, সম্প্রজ্ঞ হয়ে নির্বিকারে সহ্য করছেন।’

পরের দেবতা ভগবানের সমীপে এই আবেগপূর্ণ বাক্য বললেন, ‘দেখুন, আপনারা দেখুন সুভাবিত, সমাধিজ ও সুবিজ্ঞ চিত্ত (কী রকম)। (রাগ, দ্বেষাদির কবলে পড়লেও) তা অভিনত কিংবা অবনত হয় না; এমনকি সংস্কারবশেও গৃহীত ও বাধাগ্রস্ত হয় না। এরূপ পুরুষনাগ, পুরুষসিংহ, মহাজ্ঞানী, পুর্বষোত্তম, সামর্থ্যবান ও দান্তকে যেজন ব্যথিত করতে চাই, সেটা তার দৃষ্টিহীনতা ও অজ্ঞানতা ছাড়া কিছুই নয়।’

‘যাঁদের চিত্ত সম্যক বিমুক্ত নয় এবং যাঁরা হীনভাবাপন্ন, তাঁরা পঞ্চবেদজ্ঞ ও শতবর্ষ তপশ্চর্যাকারী ব্রাহ্মণ হলেও পরপারে উত্তীর্ণ নন তথা নির্বাণলাভী নন।’

‘যাঁদের চিত্ত সম্যক বিমুক্ত নয় এবং যাঁরা হীনভাবাপন্ন, তাঁরা তৃষ্ণায় নিমগ্ন, শীলব্রত পরামর্শে আবদ্ধ ও হীন তপস্যাকারী। এরা শতবর্ষব্যাপী তপশ্চর্যাকারী হলেও পরপারে উত্তীর্ণ নন তথা নির্বাণলাভী নন।’

‘এ জগতে অহংকারীর সংযম নেই। অসমাহিতের বা ধ্যানহীনের মৌন বা অতীন্দ্রিয় উপলব্ধি নেই। প্রমত্ত ব্যক্তি অরণ্যের নির্জনতায় একাকী অবস্থান করলেও মৃত্যুর সীমা অতিক্রম করে পরপারে উত্তীর্ণ বা নির্বাণলাভী হতে পারে না।’

‘অপ্রমত্ত হয়ে একাকী অরণ্যে অবস্থান করে যিনি অহংকার পরিত্যাগপূর্বক সুসমাহিত, সুচিত্ত এবং সর্বথাবিমুক্ত তিনি মৃত্যুর সীমা অতিক্রম করে নির্বাণলাভী হন।’

৯. প্রথম পজ্জুন্নকন্যা সূত্র
৩৯. আমি এরূপ শুনেছি। একসময় ভগবান বৈশালীর মহাবনে কূটাগারশালায় অবস্থান করছেন। তখন পজ্জুন্নকন্যা[7] কোকনদা রাতের শেষ প্রহরে সমস্ত মহাবন দিব্যজ্যোতিতে সমুজ্জ্বল করে ভগবানের কাছে উপস্থিত হলেন। অমনি ভগবানকে শ্রদ্ধাভিবাদন জানিয়ে একপার্শ্বে দাঁড়ালেন। দাঁড়িয়ে দাঁড়িয়ে পজ্জুন্নকন্যা কোকনদা ভগবানের সমীপে এই গাথায় বললেন :

‘আমি পজ্জুন্নকন্যা কোকনদা, বৈশালীর মহাবনে অবস্থানরত সত্ত্বশ্রেষ্ঠ সম্বুদ্ধকে বন্দনা করছি। চক্ষুষ্মান বুদ্ধের উপলব্ধ ধর্ম সম্পর্কে আমার পূর্বে শোনা ছিল; এখন আমি মুনি সুগতের দেশনায় প্রত্যক্ষভাবে জানছি।’

‘যে অজ্ঞজনেরা আর্যধর্মকে নিন্দা করে বেড়ায়, তারা ভয়ানক রৌরব নরকে উপগত হয়ে সুদীর্ঘকাল দুঃখ ভোগ করে থাকে।’

‘যাঁরা আর্যধর্মে ক্ষান্তি ও উপশমে সন্নিবিষ্ট হন, তাঁরা মনুষ্যদেহ ত্যাগের পর দেবকায় লাভ করেন।’

১০. দ্বিতীয় পজ্জুন্নকন্যা সূত্র
৪০. আমি এরূপ শুনেছি। একসময় ভগবান বৈশালীর মহাবনে কূটাগারশালায় অবস্থান করছেন। তখন দেবতা পজ্জুন্নকন্যা কনিষ্ঠা কোকনদা রাতের শেষ যামে পুরো মহাবন দিব্যজ্যোতিতে আলোকিত করে ভগবানের কাছে উপস্থিত হলেন। ভগবানকে শ্রদ্ধাভিবাদন শেষে একপার্শ্বে দাঁড়ালেন। অতঃপর ভগবানের সম্মুখে এই গাথা উচ্চারণ করলেন :

‘পজ্জুন্নের কন্যা বিদ্যুৎপ্রভ সদৃশ বর্ণের অধিকারিনী কোকনদা এখানে এসেছিলেন এবং বুদ্ধ ও ধর্মকে নমস্কার করে অর্থপূর্ণ গাথাগুলো বলেছিলেন।’

‘এই ধর্ম সেরূপ যে তা বহুভাবে বিশ্লেষণ করা যায়। আমার মনে যতটুকু আয়ত্ত রয়েছে, তার সংক্ষিপ্ত সারই বলবো।’

‘জগতে কায়-বাক্য-মনে কোনো প্রকার পাপকর্ম সম্পাদন করা উচিত নয়। কামনা পরিত্যাগ করে স্মৃতিসম্প্রজ্ঞ হয়ে অনর্থবহ দুঃখভোগ থেকে বিরত হওয়া বাঞ্ছনীয়।’

সদালাপা-কায়িক বর্গ সমাপ্ত।

স্মারক-গাথা :

সৎপুরুষ, মাৎসর্য, সাধু, উপনীত না ও ছিদ্রান্বেষণ,

শ্রদ্ধা, সময়, খণ্ড সাথে দুই পজ্জুন্নকন্যা।


 

৫. প্রদীপ্ত বর্গ
১. প্রদীপ্ত সূত্র
৪১. আমি এরূপ শুনেছি। একসময় ভগবান শ্রাবস্তীতে অনাথপিণ্ডিক শ্রেষ্ঠীর দানকৃত জেতবন বিহারে অবস্থান করছেন। তখন জনৈক দেবতা রাতের শেষ প্রহরে পুরো জেতবন দিব্যজ্যোতিতে সমুজ্জ্বল করে ভগবানের কাছে উপস্থিত হলেন। অমনি ভগবানকে শ্রদ্ধাভিবাদন করে একপার্শ্বে দাঁড়ালেন। একপার্শ্বে দাঁড়িয়ে ভগবানের সমীপে এই গাথা ভাষণ করলেন :

‘গৃহ প্রজ্বলিত হবার সময় বা গৃহদাহের সময় যে বস্তু সমুদয় (গৃহ হতে) বের করে নেয়া হয়, সেগুলো গৃহস্থের উপকারে আসে; কিন্তু যেগুলো পুড়ে যায় সেগুলো আর কোনো কাজে লাগে না। এভাবে জগৎ জরা-মৃত্যুর আগুনে প্রজ্বলিত। এই জলন্ত সংসার থেকে (নিজ সম্পদ) দানের দ্বারা বের করে নেওয়া উচিত। দান দেওয়া বস্তুই উত্তমরূপে রক্ষিত থাকে।’

‘প্রদত্ত দান সুখ ফলদায়ক হয়। দান না দেওয়া বস্তু তেমন সুখ ফলদায়ক হয় না। সেগুলো চোরেরা হরণ করে, রাজা বাজেয়াপ্ত করে, অগ্নি দগ্ধ করে, নানা কারণে বিনষ্ট হয় আর মৃত্যুকালে সে সম্পদ তো শরীরের সাথে ত্যাগ করতে হয়। এসব জ্ঞাত হয়ে পণ্ডিত ব্যক্তি (জীবিত থাকতে) নিজেও ভোগ করে আর সাধুসন্তজনকেও দান দেয়। সাধ্যানুসারে দান করে আর নিজে ভোগ করে তিনি আনন্দের সাথে স্বর্গে উপনীত হন।’

২. কী দানকারী সূত্র
৪২. (দেবতা বললেন) ‘কী দানকারী বলদাতা হন, কী দানকারী বর্ণদাতা হন, কী দানকারী সুখদাতা হন, কী দানকারী চক্ষুদাতা হন এবং কিরূপে সর্বদাতা হওয়া যায়? আমার এই প্রশ্নের উত্তর বলুন।’

(ভগবান বললেন) ‘অন্নদানে বলদাতা হন, বস্ত্র দানে বর্ণদাতা হন, যান দানে সুখদাতা হন এবং প্রদীপ দানে চক্ষুদাতা হন। যিনি ভাবনাকুটির দান করেন, তিনি সর্বদাতা হন। যিনি ধর্মানুশাসন বা ধর্মত উপদেশ ও শিক্ষা দেন, তিনি অমৃতদাতা হন।’

৩. অন্ন সূত্র
৪৩.(দেবতা বললেন) ‘দেব-মনুষ্য সকলেই অন্ন তথা আহারকে সমাদর করেন। কোন প্রাণী আহারকে সমাদর করে না? যিনি শ্রদ্ধার সাথে প্রসন্ন চিত্তে অন্ন দান করেন, ইহ-পরলোকে সবায় তার গুণ-কীর্তন করে থাকে। তজ্জন্য কৃপণতা ও স্বার্থপরতা পরিত্যাগ করে দান করা কর্তব্য। সত্ত্বগণকে পুণ্যগুলো পরলোকে (সুগতি স্বর্গে) প্রতিষ্ঠা করে।’

৪. একমূল সূত্র
৪৪. (দেবতা বললেন) ‘(তৃষ্ণা ও অজ্ঞানতা) একমূল বিশিষ্ট (শাশ্বত ও উচ্ছেদ দৃষ্টিরূপ), দুই আবর্তযুক্ত এবং (রাগ, দ্বেষ, মোহরূপ) ত্রিমল সম্পৃক্ত (অধ্যাত্ম ও বাহ্যিক আয়তনরূপ), দ্বাদশ কারণবিশিষ্ট পুনর্জন্ম গ্রহণের চক্র ও অতল ভবসমুদ্র অষ্টাঙ্গিক মার্গরূপ সেতু অবলম্বনে ঋষি উত্তীর্ণ হয়েছেন।’

৫. অনোম সূত্র
৪৫. (দেবতা বললেন) ‘উৎকৃষ্ট নামধারী, সূক্ষ্মার্থদর্শী প্রজ্ঞাদাতা, কামালয়ে অনাসক্ত, আর্যপথচারী সর্বজ্ঞ, সুপ্রাজ্ঞ মহর্ষিকে দর্শন করুন।’

৬. অপ্সরা সূত্র
৪৬. (দেবতা বললেন) ‘অপ্সরাগণের (গীত-বাদ্যের) শব্দে মুখরিত ও পিশাচ আশ্রিত বন মুগ্ধকর। ভবিষ্যতের (অর্থাৎ সংসারের প্রতি মোহ ভঙ্গ করে নির্বাণের পানে) যাত্রা কিরূপ হবে?’

(ভগবান বললেন) ‘সে পথ সোজা, সেদিক ভয়শূন্য। সে যাত্রাপথের রথ শব্দহীন তবে ধর্মচক্র-সংযুক্ত, পাপে ঘৃণা তার আলম্বন, স্মৃতি তার বেষ্টিত আবরণ, সম্যক দৃষ্টি তার (পুরাগামী) অশ্ব এবং ধর্মকে আমি সারথি বলি। যে নারী বা পুরুষ এতাদৃশ যানে আসীন, সে এই যান যোগে নির্বাণেরই নিকটে রয়েছেন।’

৭. বৃক্ষ রোপণ সূত্র
৪৭. (দেবতা বললেন) ‘কাদের দিবা-রাত্রি পুণ্য বর্ধিত হয়? কারা ধর্মস্থ শীলসম্পন্ন ও স্বর্গগামী হয়?’

(ভগবান বললেন) ‘যাঁরা (জনসাধারণের হিতার্থে) ফুল ও ফলের উদ্যান রচনা করেন, (চৈত্য, চঙ্ক্রমণস্থান, কুটির, গুহা, রাস্তা ও যেখানে লোকজন বিশ্রাম করেন, সেস্থান) ছায়াযুক্ত বৃক্ষ রোপণ করেন, সেতু নির্মাণ করেন এবং জলছত্র, জলাশয় ও পান্থনিবাস দান করেন, তাঁদের দিবা-রাত্রি সর্বদাই পুণ্য বর্ধিত হয়। আর যারা এরূপ পুণ্যকর্ম করে দশ কুশলধর্ম পূরণ করে ধর্মে স্থিত থাকেন, সেই ব্যক্তিগণ ধর্মস্থ শীলসম্পন্ন ও স্বর্গগামী হন।’

৮. জেতবন সূত্র
৪৮. (দেবতা বললেন) ‘ভিক্ষুসংঘ নিবেশিত ও ধর্মরাজ বুদ্ধ বাসকৃত, এই জেতবন আমার প্রীতিজনক। কর্ম, বিদ্যা, ধর্ম (সমাধি-সংযুক্ত ধর্ম) ও শীলময় জীবনই উত্তম। এসব দ্বারা মানুষ শুদ্ধ হয়, গোত্র ও ধন দ্বারা নয়। তাই জ্ঞানী ব্যক্তি নিজের হিত দর্শনে যথাযথভাবে পরীক্ষা করে ধর্মাচরণ করা উচিত।’

‘প্রজ্ঞা, শীল ও উপশান্তিতে সারিপুত্রই শ্রেষ্ঠ। যে ভিক্ষু নির্বাণের পারে উপনীত, তিনিও তাঁর অনুবর্তী।’

৯. মাৎসর্য সূত্র
৪৯. (দেবতা বললেন) ‘এই জগতে যারা মাৎসর্যপরায়ণ, কৃপণ, তিরস্কারকারী এবং অন্য দাতাদের দানের অন্তরায়কারী, তাদের কিরূপ বিপাক হয়? তাদের পরকাল কিরূপ? তা ভগবানকে জিজ্ঞেস করতে এসেছি। কিরূপে তা জানতে পারি?’

(ভগবান বললেন) ‘এই জগতে যারা মৎসরী বা ঈর্ষাকারী, কৃপণ, তিরস্কারকারী ও দানের অন্তরায়কারী তারা নরক, তির্যকযোনি ও যমলোকে জন্ম গ্রহণ করে। যদি মনুষ্যকুলে জন্ম নেয়, তাহলে দরিদ্রকুলে জন্ম গ্রহণ করে, যেখানে অন্নবস্ত্র, ভোগ-বিলাস কষ্টে লাভ হয়। সেই (হতভাগ্য) মূঢ়গণ পরের কাছে ভিক্ষা করে, তবুও তাদের লাভ হয় না। ইহজীবনে এরূপ পাপফল ভোগ করে আর পরকালে দুর্গতি প্রাপ্ত হয়।’

(দেবতা বললেন) ‘এ তো এরূপে জানলাম। হে গৌতম, এবার অন্য প্রশ্ন করছি-যারা মনুষ্যজন্ম লাভ করে বদান্য, অকৃপণ এবং বুদ্ধ-ধর্ম-সংঘের প্রতি প্রসন্ন ও গভীর শ্রদ্ধাপরায়ণ, তাদের পরিণতি কিরূপ? তাদের পরকালই বা কিরূপ?’

(ভগবান বললেন) ‘যারা মনুষ্য জন্ম লাভ করে বদান্য, অকৃপণ এবং বুদ্ধ-ধর্ম-সংঘের প্রসন্ন ও গভীর শ্রদ্ধাপরায়ণ, তারা স্বর্গে গমন করে স্বর্গকে উজ্জ্বল করে। আর যদি মনুষ্যকুলে জন্ম হয়, তাহলে ধনাঢ্য পরিবারে জন্ম নেয়, যেখানে সহজেই অন্ন-বস্ত্র, ভোগ-বিলাস লাভ হয়। পরনির্মিত বশবর্তী নামক দেবতাদের মতো তারা আনন্দ উপভোগ করেন। ইহলোকে এই সুফল আর পরকালে সুগতি লাভ হয়।’

১০. ঘটিকার (কুম্ভকার) সূত্র
৫০. (দেবতা বললেন) ‘সাতজন ভিক্ষু দেহত্যাগের পর অবিহ ব্রহ্মলোকে উৎপন্ন হওয়ার সঙ্গে সঙ্গে রাগ-দ্বেষ-মোহ ও তৃষ্ণা ক্ষয় হয়ে সত্ত্বভূমি উত্তীর্ণ হন। কারা মর্ত্যের দুরতিক্রম্য তৃষ্ণাস্রোত উত্তীর্ণ হয়েছেন এবং কারা মনুষ্যদেহ ত্যাগ করে দিব্যযোগ[8] অতিক্রম করেছেন?’

(ভগবান বললেন) ‘উপক, গলগণ্ড, পুক্কুসাতি, ভদ্দিয়, খণ্ডদেব, বাহুরগ্নি, পিঙ্গিয় এরা সকলেই মনুষ্যদেহ ত্যাগ করে দিব্যযোগ অতিক্রম করেছেন।’

‘মারপাশমুক্ত যে ভিক্ষুদের সম্পর্কে তুমি নিপুণভাবে উক্তি করেছ, তারা কার ধর্ম জ্ঞাত হয়ে ভববন্ধন ছিন্ন করেছেন?

(দেবতা বললেন) ‘যাঁর ধর্ম জ্ঞাত হয়ে তাঁরা ভববন্ধন ছিন্ন করেছেন, তিনি ভগবান ছাড়া কেউই নন এবং তা আপনার শাসন ছাড়াও নয়। যেখানে (যে ধর্ম আচরণে) নাম-রূপ সম্পূর্ণরূপে নিরুদ্ধ হয়, সেই ধর্ম ইহলোকে জ্ঞাত হয়ে তাঁরা ভববন্ধন ছিন্ন করেন।’

(ভগবান বললেন) ‘তুমি তো বেশ দুজ্ঞেয়, দুর্বোধ্য গম্ভীর বাক্য বলেছ, কার ধর্ম জ্ঞাত হয়ে এমন বাক্য উচ্চারণ করেছ, বল তো দেখি?’

(দেবতা বললেন) ‘পুরাকালে আমি বেহলিঙ্ঘ গ্রামে কাশ্যপ বুদ্ধের উপাসক, পিতামাতার ভরণ-পোষণকারী, কামভোগ বিরত সাত্ত্বিক ব্রহ্মচারী কুম্ভকার ছিলাম। সে-সময় আপনি ছিলেন আমার প্রতিবেশী ও বাল্যবন্ধু। সেই আমি, এই সাতজন রাগ-দ্বেষ-মোহ ও তৃষ্ণা ক্ষয়কারী বিমুক্ত ভিক্ষুদের জানি।’

(ভগবান বললেন) হে ভাগ্যবান, তুমি যেভাবে বলেছ, তাই বটে। সে-সময় তুমিই ছিলে বেহলিঙ্ঘ গ্রামে কাশ্যপ বুদ্ধের উপাসক, পিতামাতার ভরণ-পোষণকারী ও কামভোগ বিরত সাত্ত্বিক ব্রহ্মচারী কুম্ভকার। আরও ছিলে আমার প্রতিবেশী এবং বাল্যবন্ধু।)

‘এভাবে ভাবিতাত্ম অন্তিম দেহধারী উভয় পুরানো বন্ধুর মিলন হয়।’

প্রদীপ্ত বর্গ সমাপ্ত।

স্মারক-গাথা :

প্রদীপ্ত, কী দানকারী, একমূল ও অনোম

অপ্সরা, বৃক্ষরোপণ, জেতবন, মাৎসর্য সাথে ঘটিকার।


 

৬. জরা বর্গ
১. জরা সূত্র
৫১. (দেবতা বললেন) ‘কী জরাপ্রাপ্তি বা বৃদ্ধকাল পর্যন্ত শোভন হয়? কিসে প্রতিষ্ঠিত হওয়া উত্তম? নরগণের রত্ন কী? কী হরণ করা চোরের দুঃসাধ্য?’

(ভগবান বললেন) ‘শীল বা চারিত্রিক পরিশুদ্ধতা বৃদ্ধকাল পর্যন্ত শোভন হয়ে থাকে। অন্তরে শ্রদ্ধা প্রতিষ্ঠিত হওয়া উত্তম। নরগণের রত্ন বা শ্রেষ্ঠধন হলো প্রজ্ঞা। পুণ্য হরণ করা চোরের পক্ষে দুঃসাধ্য।’

২. অজরাগ্রস্ত সূত্র
৫২. (দেবতা বললেন) ‘অজরাগ্রস্তের শোভন কী? কিসে প্রতিষ্ঠিত হওয়া উত্তম? নরগণের রত্ন কী? চোরের কী হরণ করা দুঃসাধ্য?’

(ভগবান বললেন) ‘শীল পালন করা অজরাগ্রস্তের শোভন। চিত্তে শ্রদ্ধা প্রতিষ্ঠিত হওয়া উত্তম। প্রজ্ঞাই হলো নরগণের রত্ন। পুণ্য হরণ করা চোরের পক্ষে দুঃসাধ্য।’

৩. মিত্র সূত্র
৫৩. (দেবতা বললেন) ‘কে প্রবাসে (তথা ভ্রমণকালে) মিত্র? আর কে-ই বা স্বগৃহে মিত্র? কে প্রয়োজনকালে মিত্র? পরকালে মিত্র কে?’

(ভগবান বললেন) ‘সহযাত্রী প্রবাসে মিত্র (বন্ধু)। মাতা স্বগৃহে মিত্র। সাহায্যকারীই হলো প্রয়োজনকালে মিত্র। নিজের কৃত পুণ্যসম্পদই হলো পরকালের মিত্র।’

৪. বস্তু সূত্র
৫৪. (দেবতা বললেন) ‘মানুষের বস্তু বা প্রতিষ্ঠা কী? কে পরম সখা? পৃথিবীস্থ প্রাণীগণ কী অবলম্বনে জীবনধারণ করে?’

(ভগবান বললেন) ‘পুত্র মানুষের প্রতিষ্ঠা (বৃদ্ধকালে পুত্রের পরিচর্যার ওপর নির্ভর করতে হয় বলে)। স্ত্রী বা ভার্যা হলো পরম সখা। পৃথিবীস্থ প্রাণীগণ বৃষ্টি অবলম্বনে জীবনধারণ করে।’

৫. প্রথম জন সূত্র
৫৫. (দেবতা বললেন) ‘কী কারণে সত্ত্বগণ জন্মধারণ করে? তার কী বিধাবিত হয়? কে সংসার প্রাপ্ত হয়? তার মহাভয় কী?’

(ভগবান বললেন) ‘তৃষ্ণার কারণে সত্ত্বগণ জন্মধারণ করে। তার চিত্ত বিধাবিত হয় অর্থাৎ বিষয় হতে বিষয়ান্তরে ঘুরে বেড়ায়। সত্ত্ব বা জীবই সংসার প্রাপ্ত হয়। দুঃখই তার মহাভয়।’

৬. দ্বিতীয় জন সূত্র
৫৬. (দেবতা বললেন) ‘কী কারণে সত্ত্বগণ জন্মধারণ করে? তার কী বিধাবিত হয়? কে সংসার প্রাপ্ত হয়? কোথা হতে মুক্ত হয় না?’

(ভগবান বললেন) ‘তৃষ্ণার কারণে সত্ত্বগণ জন্মধারণ করে। তার চিত্ত বিধাবিত হয় অর্থাৎ বিষয় হতে বিষয়ান্তরে ঘুরে বেড়ায়। সত্ত্ব তথা জীবই সংসার প্রাপ্ত হয়। দুঃখ হতে মুক্ত হয় না।’

৭. তৃতীয় জন সূত্র
৫৭. (দেবতা বললেন) ‘কী কারণে সত্ত্বগণ জন্মধারণ করে? তার কী বিধাবিত হয়? কে সংসার প্রাপ্ত হয়? কী তার আশ্রয়?’

(ভগবান বললেন) ‘তৃষ্ণার কারণে সত্ত্বগণ জন্মধারণ করে। তার চিত্ত বিধাবিত হয় অর্থাৎ এক বিষয় হতে অন্য বিষয়ে ঘুরে বেড়ায়। সত্ত্ব বা জীবই সংসার প্রাপ্ত হয়। কর্মই তার আশ্রয়।’

৮. উন্মার্গ সূত্র
৫৮. (দেবতা বললেন) ‘কী উন্মার্গ বা কুপথ বলে বর্ণিত? দিবা-রাত্রি কিসের ক্ষয় হয়? ব্রহ্মচর্যের মল বা মালিন্য কী? বিনাজলে স্নান কী?’

(ভগবান বললেন) ‘রাগ কুপথ বলে বর্ণিত হয়। বয়স দিবা-রাত্রি ক্ষয় হয়ে থাকে। ব্রহ্মচর্যের মালিন্য হলো স্ত্রীলোক। মানবগণ স্ত্রীলোকে আসক্ত হয়। তপস্যা ও ব্রহ্মচর্য বিনাজলে স্নান।’

৯. সহায় সূত্র
৫৯. (দেবতা বললেন) ‘ব্যক্তির সহায় কী? কে অনুশাসন করে? কী অনুরাগী হয়ে সমস্ত দুঃখ থেকে মুক্তি লাভ করে?’

(ভগবান বললেন) ‘শ্রদ্ধাই হলো (সুগতি ও নির্বাণ যাত্রায়) ব্যক্তির সহায়। প্রজ্ঞায় তাকে অনুশাসন করে। নির্বাণানুরাগী ব্যক্তি সমস্ত দুঃখ থেকে মুক্তি লাভ করে।’

১০. কবি সূত্র
৬০. (দেবতা বললেন) ‘গাথার নিদান কী? এর ব্যঞ্জন বা প্রকাশন কী? গাথা কিসে আশ্রিত? গাথার আধারই বা কী?’

(ভগবান বললেন) ‘গাথার নিদান হলো ছন্দ। অক্ষরগুলো গাথার প্রকাশন। গাথাগুলো নামাশ্রিত। কবিই হলো গাথার আধার।’

জরা বর্গ সমাপ্ত।

স্মারক-গাথা :

জরা, অজরাগ্রস্ত, মিত্র, বস্তু ও তৃতীয় জন,

কুপথ, সহায় ও কবি দ্বারা বর্গ পূরণ।


 

৭. জড়িত বর্গ
১. নাম সূত্র
৬১. (দেবতা বললেন) ‘কী সমস্তকে জড়িত বা অভিভূত করে? কিসের চেয়ে অধিকতর নেই? সবাই কোন একটি বিষয়ের বশানুগত?’

(ভগবান বললেন) ‘নাম সমস্তকে জড়িত করে (অর্থাৎ নাম ছাড়া কিছুই নেই)। নাম থেকে অধিকতর নেই। সবাই নাম বলে উক্ত, এই একটি বিষয়ে বশানুগত।’

২. চিত্ত সূত্র
৬২. (দেবতা বললেন, ‘লোক বা প্রাণিজগৎ কীসের দ্বারা নীত হয়? কীসের দ্বারা আকর্ষিত হয়? সবায় কোন একটি ধর্মের বশানুগত?’

(ভগবান বললেন) ‘প্রাণিজগৎ চিত্তের দ্বারা নীত হয় এবং চিত্ত দ্বারা আকর্ষিত হয়। সবায় চিত্ত বলে উক্ত, এই একটি ধর্মের বশানুগত।’

৩. তৃষ্ণা সূত্র
৬৩. (দেবতা বললেন) ‘প্রাণিজগৎ কিসের দ্বারা নীত হয়? কিসের দ্বারা আকর্ষিত হয়? সবাই কোন একটি ধর্মের বশানুগত?’

(ভগবান বললেন) ‘প্রাণিজগৎ তৃষ্ণার দ্বারা নীত হয় এবং তৃষ্ণা দ্বারা আকর্ষিত হয়। সবাই চিত্ত বলে উক্ত, এই একটি ধর্মের বশানুগত।’

৪. সংযোজন সূত্র
৬৪. (দেবতা বললেন) ‘প্রাণিজগতের সংযোজন কী? তার বিচারণ কী? কিসের পরিত্যাগই নির্বাণ বলা হয়?’

(ভগবান বললেন) ‘আসক্তি হলো প্রাণিজগতের সংযোজন। বিতর্ক তার বিচারণ। তৃষ্ণার পরিত্যাগই নির্বাণ বলা হয়।’

৫. বন্ধন সূত্র
৬৫. (দেবতা বললেন) ‘প্রাণিজগতের বন্ধন কী? তার বিচারণ কী? কিসের পরিত্যাগে সর্ব বন্ধন ছিন্ন হয়?’

(ভগবান বললেন) ‘আসক্তি হলো প্রাণিজগতের সংযোজন। বিতর্ক হলো তার বিচারণ। তৃষ্ণা পরিত্যাগে তার সর্ব বন্ধন ছিন্ন হয়।’

৬. অর্হৎ সূত্র
৬৬. (দেবতা বললেন) ‘প্রাণিজগৎ কিসের দ্বারা উৎপীড়িত? কিসের দ্বারা পরিবৃত? কোনো শল্য দ্বারা বিদ্ধ এবং কী সর্বদা ধূমায়িত হয়?’

(ভগবান বললেন) ‘মৃত্যু দ্বারা প্রাণিজগৎ উৎপীড়িত, জরা দ্বারা পরিবৃত, তৃষ্ণাশল্য দ্বারা বিদ্ধ এবং ইচ্ছা সর্বদা ধূমায়িত হয়।’

৭. প্রলোভিত সূত্র
৬৭. (দেবতা বললেন) ‘জগৎ কিসে প্রলোভিত? কিসের দ্বারা পরিবৃত? কিসের দ্বারা আচ্ছাদিত? কিসে প্রতিষ্ঠিত?’

(ভগবান বললেন) ‘জগৎ তৃষ্ণায় প্রলোভিত, জরা দ্বারা পরিবৃত, মৃত্যু দ্বারা আচ্ছাদিত আর দুঃখে প্রতিষ্ঠিত।’

৮. আচ্ছাদিত সূত্র
৬৮. (দেবতা বললেন) ‘জগৎ কিসে আচ্ছাদিত? কিসে প্রতিষ্ঠিত? কিসে প্রলোভিত? কিসের দ্বারা পরিবৃত?’

(ভগবান বললেন) ‘জগৎ মৃত্যু দ্বারা আচ্ছাদিত, দুঃখে প্রতিষ্ঠিত, তৃষ্ণায় প্রলোভিত এবং জরা দ্বারা পরিবৃত।’

৯. ইচ্ছা সূত্র
৬৯. (দেবতা বললেন) ‘জগৎ কিসের দ্বারা বদ্ধ (বা আবদ্ধ)? কিসের বিনষ্টে (বা ধ্বংসে) মুক্ত হয়? কিসের পরিত্যাগে সমস্ত বন্ধন ছিন্ন হয়?’

(ভগবান বললেন) ‘জগৎ ইচ্ছা দ্বারা আবদ্ধ, ইচ্ছা ধ্বংস সাধনে মুক্ত হয়, সমস্ত বন্ধন ছিন্ন হয় ইচ্ছা পরিত্যাগে।’

১০. লোক বা জগৎ সূত্র
৭০. (দেবতা বললেন) ‘কী হতে লোক উৎপন্ন হয়? কিসে লোক মমতাযুক্ত হয়? কী অবলম্বন করে লোক প্রবর্তিত হয়? কিসে লোক নিপীড়িত হয়?’

(ভগবান বললেন) ‘ষড় আয়তন (চক্ষু, শ্রোত্র, ঘ্রাণ, জিহ্বা, কায় ও মন) উৎপন্ন হলে লোক উৎপন্ন হয়। ষড় আয়তনে লোক মমতাযুক্ত হয়। ষড় আয়তন অবলম্বন করে লোক প্রবর্তিত হয়। এই ষড় আয়তনেই লোক নিপীড়িত হয়।’

জড়িত বর্গ সমাপ্ত।

স্মারক-গাথা :

নাম, চিত্ত, তৃষ্ণা, সংযোজন ও বন্ধন,

অর্হৎ, প্রলোভিত, আচ্ছাদিত, ইচ্ছা, লোক মিলে দশম।


 

৮. ছেদন বর্গ
১. ছেদন সূত্র
৭১. শ্রাবস্তী নিদান। একান্তে দাঁড়িয়ে সে দেবতা ভগবানকে এই গাথা বললেন :

‘হে গৌতম, কী ছেদন বা বিনষ্ট করে (মনে) সুখ থাকে? কী ছেদনে শোক করে না? কোন এক বিষয়ের বধ আপনি পছন্দ করেন?’

(ভগবান বললেন) ‘হে দেবতে, ক্রোধ বিনষ্ট করে মনে সুখ থাকে; ক্রোধ বিনষ্টে শোক করে না (বা শোক হয় না); বিষমূল মধুরাগ্র ক্রোধের বিনাশ আর্যগণ প্রশংসা করেন, তা বিনষ্ট করে শোকাতীত হন।’

২. রথ সূত্র
৭২. (দেবতা বললেন) ‘রথের নিদর্শন কী? অগ্নির নিদর্শন কী? রাষ্ট্রের নিদর্শন কী? স্ত্রীর নিদর্শন কী?’

(ভগবান বললেন) ‘ধ্বজাই হলো রথের নিদর্শন। অগ্নির নিদর্শন হলো ধূম্র। রাজা হলো রাষ্ট্রের নিদর্শন। স্ত্রীলোকের নিদর্শন হলো পতি।’

৩. বিত্ত সূত্র
৭৩. (দেবতা বললেন) ‘পুরুষের শ্রেষ্ঠ বিত্ত কী? কী আচরণ সুখবহ হয়? রসের মধ্যে সুস্বাদুতর রস কী? কিরূপ জীবনকে শ্রেষ্ঠ জীবন বলা হয়?’

(ভগবান বললেন) ‘শ্রদ্ধা পুরুষের শ্রেষ্ঠ বিত্ত। ধর্মাচরণই সুখবহ হয়। রসের মধ্যে সুস্বাদুতর রস হলো সত্য। প্রজ্ঞাজীবী জীবনই শ্রেষ্ঠ বলে কথিত।’

৪. বৃষ্টি সূত্র
৭৪. (দেবতা বললেন) ‘উত্থানে (বা উৎপত্তিতে) কী উত্তম? কী নিপতনে উত্তম? গতিশীলের মধ্যে কী উত্তম? আর প্রবক্তাদের মধ্যে কী উত্তম?’

(ভগবান বললেন, ‘উত্থান বা উৎপত্তিতে উত্তম হলো ধান্যবীজ। নিপতনে উত্তম হলো বৃষ্টি। গরু হলো গতিশীল বা পদ দ্বারা বিচরণকারীদের মধ্যে উত্তম। প্রবক্তাদের মধ্যে উত্তম হলো পুত্র।’

‘আবার, উত্থানে লোকোত্তর জ্ঞানই উত্তম। নিপতনে উত্তম হলো অবিদ্যা। গতিশীলদের মধ্যে উত্তম হলো অনুত্তর পুণ্যক্ষেত্র ভিক্ষুসংঘ। প্রবক্তাদের মধ্যে উত্তম হলো ভগবান বুদ্ধ।’

৫. ভীত সূত্র
৭৫. (দেবতা বললেন) ‘নানাভাবে পথ (সম্বন্ধে) বলা হয়েছে, তবুও জনতা ভীত কেন? হে মহাপ্রাজ্ঞ গৌতম, কিসে প্রতিষ্টিত হলে মানুষ পরলোককে ভয় করে না? তা জিজ্ঞেস করছি?’

(ভগবান বললেন) ‘কায়-বাক্য-মনকে সম্যকভাবে সংকল্পিত করে পাপকর্ম থেকে বিরত হওত শ্রদ্ধা, কোমল-দয়াশীলতা, বদান্য ও দানীয় উপকরণসম্পন্ন গৃহস্ত (দান, শীল, শ্রদ্ধা এবং অহিংসা) এই চার ধর্মে প্রতিষ্ঠিত বা অধিষ্ঠিত হয়ে (মানুষ) পরলোককে ভয় করেন না।’

৬. জীর্ণ হয় না সূত্র
৭৬. (দেবতা বললেন) ‘কী জীর্ণ হয়? কী জীর্ণ হয় না? কী কুমার্গ বলে কথিত হয়? ধর্মপথের পরিপন্থী কী? দিন-রাত কিসের ক্ষয় হয়? ব্রহ্মচর্যের মল কী? বিনাজলে স্নান কী? জগতে কয়টি ছিদ্র, যাতে চিত্ত স্থিত হয় না? এগুলো ভগবানকে জিজ্ঞেস করতে এসেছি, কিভাবে জানতে পারি?’

(ভগবান বললেন) ‘সত্ত্বগণের রূপ বা ভৌতিক দেহ জীর্ণ (জরাগ্রস্ত) হয়। নাম-গোত্র জীর্ণ হয় না । রাগ বা আসক্তি কুমার্গ বলে কথিত হয়। লোভ ধর্মপথের পরিপন্থী। বয়স দিন-রাত ক্ষয় হয়। নারী হলো ব্রহ্মচর্যের মল। তপস্য ও ব্রহ্মচর্য হলো বিনাজলে স্নান। জগতে ছয়টি ছিদ্র, যাতে চিত্ত স্থিত হয় না। আলস্য, প্রমাদ, উদ্যমহীনতা, অসংযম, নিদ্রালুপতা ও তন্দ্রালুপতা এই ছিদ্রগুলো সর্বতোভাবে বর্জন করবে।’

৭. ঐশ্বর্য সূত্র
৭৭. (দেবতা বললেন) ‘জগতে ঐশ্বর্য কী? উত্তম সম্পদ কী? শাস্ত্রের মল কী? জগতে বিনাশকারী কে? কে (চোরকে) বারণ করে? কোন গ্রহণকারী প্রিয়? কোন পুনরাগমনকারীকে পণ্ডিতেরা অভিনন্দন করেন?’

(ভগবান বললেন) ‘আদেশ প্রবর্তন হলো জগতে ঐশ্বর্য। নারী হলো উত্তম সম্পদ (যেহেতু সব বোধিসত্ত্ব ও চক্রবর্তী রাজা মাতৃকুক্ষিতে জন্মগ্রহণ করেন)। ক্রোধ হলো শাস্ত্রজ্ঞান বা পাণ্ডিত্যের মল। চোর হলো জগতে বিনাশকারী । গ্রহীতা চোরকে বারণ করে। গ্রহীতাদের মধ্যে ভিক্ষু প্রিয়। পুনঃপুন আগমনকারী ভিক্ষুকে পণ্ডিতেরা অভিনন্দন করেন।’

৮. কাম সূত্র
৭৮. (দেবতা বললেন) ‘অর্থকামী (হিতার্থী) কী বিসর্জন দেয় না? মানুষ কী পরিত্যাগ করে না? কল্যাণবাক্য কী হৃদয়ে ধারণ করা উচিত? মন্দ কী হৃদয়ে ধারণ করা উচিত নয়?’

(ভগবান বললেন) ‘হিতার্থী নিজেকে (স্বীয় আত্মসম্মানবোধ) বিসর্জন দেয় না। মানুষ নিজকে পরিত্যাগ করে না। হ্যাঁ, কল্যাণবাক্য হৃদয়ে ধারণ করা উচিত। না, মন্দ বা মন্দবাক্য হৃদয়ে ধারণ করা উচিত নয়।’

৯. পাথেয় সূত্র
৭৯. (দেবতা বললেন) ‘কে পাথেয় উপার্জন করে? ভোগসম্পদের উৎস কী? কে মানুষকে আকর্ষণ করে? জগতে কী ত্যাগ করা কঠিন? পাশবদ্ধ শকুনের মতো জনতা কিসে আবদ্ধ?’

(ভগবান বললেন) ‘শ্রদ্ধা পাথেয় (পথের বা মৃত্যুপথের সম্বল) উপার্জন করে। সৌভাগ্য হলো ভোগসম্পদের উৎস। লোভ মানুষকে (পুনঃপুন জন্মগ্রহণ করতে) আকর্ষণ বা আকর্ষিত করে। জগতে লোভ ত্যাগ করা সুকঠিন। জনতা পাশবদ্ধ হয়ে শকুনের মতো লোভ দ্বারা আবদ্ধ।’

১০. প্রদ্যোত সূত্র
৮০. (দেবতা বললেন) ‘জগতে প্রদ্যোত বা দীপ্তি কী? কে জগতে জাগ্রত? জীবন-ধারণের কর্মে সহায় কে? তার জীবিকাবৃত্তি কী? পুত্রকে মাতার পালনের ন্যায় কোনো অলস অনলসকে পালন করে? পৃথিবীস্থ প্রাণীগণ কাকে অবলম্বন করে বেঁচে থাকে?’

(ভগবান বললেন) ‘প্রজ্ঞা হলো জগতে দীপ্তি। স্মৃতিই জগতে জাগ্রত বা জাগরণ। কৃষি কাজের মাধ্যমে জীবন-ধারণে কর্মে সহায় হলো গরু, তার জীবিকাবৃত্তি হলো লাঙ্গল। পুত্রকে মাতার পালনের ন্যায় বৃষ্টি অলস অনলসকে পালন করে। পৃথিবীস্থ প্রাণীগণ বৃষ্টিকে অবলম্বন করে বেঁচে থাকে।’

১১. নির্মল সূত্র
৮১. (দেবতা বললেন) ‘এই জগতে নির্মল (বা ক্লেশহীন) কে? কাদের ব্রহ্মচর্য নষ্ট হয় না? কাঁরা ইচ্ছা বা লোভকে পরিজ্ঞাত হয়েছেন? কাঁরা সর্বদা স্বাধীন? ব্রহ্মচর্যে প্রতিষ্ঠিত কাকে মাতাপিতা ও ভ্রাতাগণ প্রণাম করেন? নিম্নবর্ণের কোন লোককে ক্ষত্রিয়গণ অভিবাদন করেন?’

(ভগবান বললেন) ‘এই জগতে ক্ষীণাসব শ্রমণগণ হলো নির্মল বা ক্লেশহীন। আর্যমার্গে অধিষ্ঠিত শ্রমণদের ব্রহ্মচর্য নষ্ট হয় না। কল্যাণপৃথগ্‌জন শ্রমণগণ লোভকে পরিজ্ঞাত হয়েছেন। অর্হত্ত্বলাভী শ্রমণগণ সর্বদা স্বাধীন। ব্রহ্মচর্যে প্রতিষ্ঠিত শ্রমণকে মাতাপিতা ও ভ্রাতাগণ প্রণাম করেন। নিম্নবর্ণ হতে প্রব্রজিত শ্রমণকে ক্ষত্রিয়গণ অভিবাদন করেন।’

ছেদন বর্গ সমাপ্ত।

স্মারক-গাথা :

ছেদন, রথ, বিত্ত, বৃষ্টি, ভীত অজীর্ণ,

ঐশ্বর্য, কাম, পাথেয়, প্রদ্যোত ও নির্মল।

দেবতা-সংযুক্ত সমাপ্ত।


 

২. দেবপুত্র-সংযুক্ত
১. প্রথম বর্গ
১. প্রথম কাশ্যপ সূত্র
৮২. আমি এরূপ শুনেছি। একসময় ভগবান শ্রাবস্তীতে অনাথপিণ্ডিক শ্রেষ্ঠী কর্তৃক দানকৃত জেতবন বিহারে অবস্থান করছেন। তখন কাশ্যপ দেবপুত্র রাতের শেষ প্রহরে দিব্যজ্যোতিতে সমস্ত জেতবন সমুজ্জ্বল করে ভগবানের কাছে উপস্থিত হলেন। ভগবানকে শ্রদ্ধাভিবাদন জানিয়ে একপার্শ্বে দাঁড়ালেন। অমনি সে দেবপুত্র কাশ্যপ ভগবানকে এরূপ বললেন, ‘ভগবান ভিক্ষু প্রকাশ (উদ্ভাবন) করেছেন বটে, কিন্তু ভিক্ষুদেরকে অনুশাসন করেননি।’ ভগবান বললেন, ‘কাশ্যপ, তাহলে তোমার অভিপ্রায় প্রতিভাত হোক।’

(এবার কাশ্যপ বললেন) ‘সুভাবিত বাক্য ও শ্রমণচর্যায় শিক্ষিত হবে। নির্জনস্থানে ধ্যানাসনে বসে চিত্তোপশম নামক অষ্টসমাপত্তি আয়ত্ত করবে।’

কাশ্যপ দেবপুত্র এরূপ বললেন। ভগবান তা অনুমোদন করলেন। তখন দেবপুত্র কাশ্যপ ‘শাস্তা আমার কথা অনুমোদন করেছেন’ বলে ভগবানকে শ্রদ্ধাভিবাদন ও প্রদক্ষিণ করে তথায় অদৃশ্য হয়ে গেলেন।

২. দ্বিতীয় কাশ্যপ সূত্র
৮৩. শ্রাবস্তী নিদান। একান্তে দাঁড়িয়ে সেই কাশ্যপ দেবপুত্র ভগবানের সম্মুখে এই গাথা বললেন :

‘যদি হৃদয়ানুপ্রাপ্তি কথিত অর্হত্ত্ব লাভের আকাঙ্ক্ষা থাকে, তবে উদয়-ব্যয় সম্যকভাবে জ্ঞাত হয়ে জগতের প্রতি অনাসক্ত ভিক্ষু ধ্যানপরায়ণ, বিমুক্ত চিত্ত হবেন।’

৩. মাঘ সূত্র
৮৪. শ্রাবস্তী নিদান। তখন দেবপুত্র মাঘ রাতের শেষ প্রহরে সমস্ত জেতবন বিহারকে দিব্যজ্যোতিতে সমুজ্জ্বল করে ভগবানের সম্মুখে উপস্থিত হলেন। আর ভগবানকে শ্রদ্ধাভিবাদন জানিয়ে একপার্শ্বে দাঁড়ালেন। একপার্শ্বে দাঁড়ানো দেবপুত্র মাঘ ভগবানকে এই গাথা বললেন :

‘হে গৌতম, কী বিনষ্ট করলে সুখ থাকে এবং শোক করে না (বা করতে হয় না)? কোন এক ধর্ম বা বিষয়ের বিনাশ আপনি পছন্দ করেন?’

ভগবান বললেন, ‘হে দেবতে, ক্রোধ বিনষ্ট করলে সুখ থাকে এবং শোক করতে হয় না। বিষমূল মধুরাগ্র ক্রোধের বিনাশ আর্যগণ প্রশংসা করেন। তা বিনষ্ট করে শোকাতীত হন।’

৪. মাগধ সূত্র
৮৫. শ্রাবস্তী নিদান। একান্তে দাঁড়িয়ে দেবপুত্র মাগধ ভগবানকে এ গাথা বললেন :

‘জগতে কয়টি জ্যোতিষ্ক, যেগুলো দ্বারা জগৎ উদ্ভাসিত হয়? ভগবানকে তা জিজ্ঞেস করতে এসেছি, কিরূপে জানতে পারি?’

(ভগবান বললেন) ‘জগতে চারটি জ্যোতিষ্ক, পঞ্চম আর কোনো জ্যোতিষ্ক বিদ্যমান নেই। দিনের বেলায় সূর্য কিরণ প্রদান করে, রাতে চন্দ্র আলোকিত হয় আর অগ্নি দিবারাত্রি এখানে-সেখানে প্রজ্বলিত হয়। জ্যোতিষ্কদের মধ্যে সম্বুদ্ধই শ্রেষ্ঠ। তাঁর আভা বা জ্ঞানরশ্মি অনুত্তর।’

৫. দামলি সূত্র
৮৬. শ্রাবস্তী নিদান। তখন দেবপুত্র দামলি রাতের শেষ প্রহরে সমস্ত জেতবন বিহারকে দিব্যজ্যোতিতে সমুজ্জ্বল করে ভগবানের কাছে এসে উপস্থিত হলেন। একপার্শ্বে দাঁড়ানো দামালি ভগবানকে এরূপ বললেন :

‘নির্মল ও শুদ্ধাত্ম ব্রাহ্মণের করণীয় তথা তপস্যা করা উচিত। তা দ্বারা তিনি কামনা ত্যাগ করে ভব বা জন্ম-জন্মান্তর চান না।’

(ভগবান বললেন) ‘হে দামলি, ব্রাহ্মণ বা শুদ্ধাত্ম লোকের কোনো করণীয় নেই, যেহেতু সে কৃতকৃত্য। যতক্ষণ লোক নদীতে ঠাঁই পায় না, ততক্ষণ সে সর্বশরীর দিয়ে ঠাঁই পেতে চেষ্টা করে থাকে। কিন্তু ঠাঁই পেয়ে স্থলে দাঁড়িয়ে গেলে, নদী পারগত ব্যক্তিকে আর কোনো প্রকার চেষ্টা করতে হয় না।’

‘হে দামলি, ক্ষীণাসব, পূর্ণজ্ঞানী, ধ্যানপরায়ণ ব্রাহ্মণের ক্ষেত্রেও একই উপমা প্রযোজ্য। তিনি জন্ম-মৃত্যুর অতীত, নির্বাণ পারে পৌঁছেন, তাঁকে আর কোনো চেষ্টা করতে হয় না।’

৬. কামদ সূত্র
৮৭. শ্রাবস্তী নিদান। একান্তে দাঁড়ানো দেবপুত্র কামদ ভগবানকে এরূপ বললেন, ‘ভগবান (দশ বছর... ষাট বছর একান্ত পরিশুদ্ধ শ্রামণধর্ম পালন করা) দুষ্কর! দুষ্কর।’

(ভগবান বললেন) ‘হে কামদ, শীলবান ও সমাহিত স্থিতাত্ম শৈক্ষ্যগণ দুষ্কর সাধন করেন। গৃহহীন প্রব্রজিতের যথালাভে তুষ্টি সুখবহ হয়।’

(কামদ বললেন) ‘ভগবান, এরূপ তুষ্টি তো দুর্লভ।’

(ভগবান বললেন) ‘হে কামদ, যাদের মন দিন-রাত ভাবনারত, সে চিত্তোপশমে নিরত সাধকগণ দুর্লভকে লাভ করে।’

(কামদ বললেন) ‘ভগবান, এরূপে চিত্তকে সমাহিত করা দুষ্কর।’

(ভগবান বললেন) ‘হে কামদ, যে চিত্তকে সমাহিত করা দুষ্কর, ইন্দ্রিয় উপশমরত সাধকগণ সেই চিত্তকে সমাহিত করেন। আর্যগণ মারের জাল ছিন্ন করে নির্বাণে গমন করেন।’

(কামদ বললেন) ‘ভগবান, সেই নির্বাণের পথ দুরূহ ও দুর্গম।’

(ভগবান বললেন) ‘হে কামদ, আর্যগণ দুরূহ, দুর্গম পথেও নির্বাণ গমন করেন। তবে অনার্যগণ কুপথ অবলম্বনে অধঃশিরে অধঃপতিত হয়। আর্যগণের মার্গ সমই হয়। কারণ তাঁরা অসম জগতেও সমভাবে বিচরণ করেন।’

৭. পঞ্চালচণ্ড সূত্র
৮৮. শ্রাবস্তী নিদান। একান্তে দাঁড়িয়ে থাকা পঞ্চালচণ্ড দেবপুত্র ভগবানকে এই গাথা বললেন :

‘ক্লেশাতীত পরিত্যাগে দক্ষ মুনি, মহাপ্রাজ্ঞ বুদ্ধ যে ধ্যানমগ্ন হয়েছিলেন, তাতে তিনি নীবরণ-বাধার সংকটেও অবকাশ করেছিলেন।’

(ভগবান বললেন) ‘হে পঞ্চালচণ্ড, যারা নির্বাণ প্রাপ্তির জন্য স্মৃতিসমন্বিত হয়েছেন, তাঁরা সম্যকভাবে সুসমাহিত হয়ে নীবরণ-বাধার সংকটেও ধর্ম অধিগত হন।’

৮. তায়ন সূত্র
৮৯. শ্রাবস্তী নিদান। তখন তীর্থঙ্কর তায়ন দেবপুত্র রাতের শেষ প্রহরে সমস্ত জেতবন দিব্যজ্যোতিতে সমুজ্জ্বল করে ভগবানের কাছে এসে উপস্থিত হলেন। ভগবানকে শ্রদ্ধাভিবাদন জানিয়ে একপার্শ্বে দাঁড়ালেন। দাঁড়ানো অবস্থায় দেবপুত্র তায়ন ভগবানকে এই গাথায় বললেন :

‘হে ব্রাহ্মণ, পরাক্রম তথা বীর্যের সাথে তৃষ্ণাস্রোত ছিন্ন করো, কাম (ক্লেশ কাম ও বৈষয়িক কাম) অপনোদন করো। কাম তথা কামনা-বাসনা পরিত্যাগ না করে মুনি নিবৃত্তিসুখ প্রাপ্ত হয় না।’

‘যদি করতে হয়, দৃঢ় পরাক্রমের সাথে করবে। শিথিলভাবে আচরিত প্রব্রজ্যা (বা সন্ন্যাস জীবন) অধিকতর ক্লেশরজ পূর্ণ হয় বা অপবিত্র ও কলঙ্কিত হয়ে থাকে।’

‘দুষ্কার্য তথা পাপকর্ম না করাই শ্রেয়। দুষ্কার্য পরে দুঃখ-মনস্তাপে তপ্ত করে। সুকার্য তথা পুণ্যকর্ম করাই শ্রেয়, যা করলে তপ্ত-অনুতপ্ত হতে হয় না।’

‘দুগৃহীত কুশতৃণ (ভুলভাবে গৃহীত কুশতৃণ) যেমন হাত কেটে ফেলে, তেমনি দুরাচরিত শ্রামণ্যজীবন নিরয়ের দিকে টেনে নিয়ে যায়।

যে-কোনো শিথিল কর্ম, কালিমাযুক্ত বা পাপে লিপ্ত ব্রত এবং সংশয়যুক্ত ব্রহ্মচর্য তা কখনো মহাফলদায়ক হয় না।’

দেবপুত্র তায়ন এসব একটানা বললেন। এরপর ভগবানকে শ্রদ্ধাভিবাদন করে প্রদক্ষিণ করে সেখানে অদৃশ্য হয়ে গেলেন।

রাত শেষে ভগবান ভিক্ষুদেরকে সম্বোধন করে বললেন, ‘হে ভিক্ষুগণ, এই রাতে সমস্ত জেতবনকে দিব্যজ্যোতিতে আলোকিত করে ভূতপূর্ব তীর্থঙ্কর দেবপুত্র তায়ন আমার কাছে উপস্থিত হন। আমাকে শ্রদ্ধাভিবাদন জানিয়ে এই গাথাগুলো বলেন :

‘হে ব্রাহ্মণ, পরাক্রম তথা বীর্যের সাথে তৃষ্ণাস্রোত ছিন্ন করো, কাম (ক্লেশকাম ও বৈষয়িক কাম) অপনোদন করো। কাম তথা কামনা-বাসনা পরিত্যাগ না করে মুনি নিবৃত্তিসুখ প্রাপ্ত হয় না।’

‘যদি করতে হয়, দৃঢ় পরাক্রমের সাথে করবে। শিথিলভাবে আচরিত প্রব্রজ্যা (বা সন্ন্যাস জীবন) অধিকতর ক্লেশরজ পূর্ণ হয় বা অপবিত্র ও কলঙ্কিত হয়ে থাকে।’

‘দুষ্কার্য তথা পাপকর্ম না করাই শ্রেয়। দুষ্কার্য পরে দুঃখ-মনস্তাপে তপ্ত করে। সুকার্য তথা পুণ্যকর্ম করাই শ্রেয়, যা করলে তপ্ত-অনুতপ্ত হতে হয় না।’

‘দুগৃহীত কুশতৃণ (ভুলভাবে গৃহীত কুশতৃণ) যেমন হাত কেটে ফেলে, তেমনি দুরাচরিত শ্রামণ্যজীবন নিরয়ের দিকে টেনে নিয়ে যায়।’

‘যে-কোনো শিথিল কর্ম, কালিমাযুক্ত বা পাপে লিপ্তব্রত এবং সংশয়যুক্ত ব্রহ্মচর্য তা কখনো মহাফলদায়ক হয় না।’

দেবপুত্র তায়ন এসব একটানা বলে আমাকে শ্রদ্ধাভিবাদন ও প্রদক্ষিণ করে সেখানে অদৃশ্য হয়ে গেলেন। হে ভিক্ষুগণ, তায়নের এই গাথাগুলো গ্রহণ করো, শিক্ষা বা আয়ত্ত করো, হৃদয়ে ধারণ করো। ভিক্ষুগণ, তায়নের এই গাথাগুলো অর্থপূর্ণ এবং আদি ব্রহ্মচর্যের নিয়মধারা (তথা আদি ব্রহ্মচর্যের মহিমাযুক্ত)।

৯. চন্দ্র সূত্র
৯০. শ্রাবস্তী নিদান। একসময় চন্দ্রিমা দেবপুত্র অসুরেন্দ্র রাহু কর্তৃক ধৃত হয় (বা রাহুগ্রস্ত হয়)। তখন দেবপুত্র চন্দ্রিমা ভগবানকে স্মরণ করে এই গাথা বললেন :

‘হে মহাবীর বুদ্ধ, আপনাকে নমস্কার। আপনি তো সমস্ত কিছু বিমুক্ত। আমি মহাবিপদগ্রস্ত হয়েছি। তজ্জন্য আপনি আমার আশ্রয় হোন।’

তখন ভগবান দেবপুত্র চন্দ্রিমার জন্য অসুরেন্দ্র রাহুকে এই গাথা বললেন :

‘চন্দ্রিমা অর্হৎ তথাগতের শরণাগত। রাহু, তুমি চন্দ্রিমাকে ছেড়ে দাও। বুদ্ধগণ সকলের প্রতি অনুকম্পাকারী।’

এবার অসুরেন্দ্র রাহু দেবপুত্র চন্দ্রিমাকে ছেড়ে দিয়ে ভীত হয়ে বেপচিত্তি অসুরেন্দ্রের নিকট উপস্থিত হলেন। আর ভয়-বিহ্বলে উদ্বিগ্ন অবস্থায় একপার্শ্বে দাঁড়ালেন। একান্তে দাঁড়িয়ে অসুরেন্দ্র রাহু অসুরেন্দ্র বেপচিত্তিকে গাথায় এরূপ বললেন :

‘তুমি কেন ভীত হয়ে চন্দ্রিমাকে ছেড়ে দিয়েছ? সংবেগপূর্ণ হয়ে এসে কেনই-বা ভীত সন্ত্রস্ত হয়ে দাঁড়িয়ে রয়েছ?’

(উত্তরে রাহু বললেন) ‘বুদ্ধের আজ্ঞা পেয়ে আমি চন্দ্রিমাকে ছেড়ে দিয়েছি। তা না হলে আমার মাথা সাতভাগে বিভক্ত হয়ে যেতো এবং আমি জীবনে আর সুখ কখনো পেতাম না।’

১০. সূর্য সূত্র
৯১. শ্রাবস্তী নিদান। একসময় সূর্য দেবপুত্র অসুরেন্দ্র রাহু কর্তৃক ধৃত হয় (বা রাহুগ্রস্ত হয়)। তখন দেবপুত্র সূর্য ভগবানকে স্মরণ করে এই গাথা বললেন :

‘হে মহাবীর বুদ্ধ, আপনাকে নমস্কার। আপনি তো সমস্ত কিছু বিমুক্ত। আমি মহাবিপদগ্রস্ত হয়েছি। তজ্জন্য আপনি আমার আশ্রয় হোন।’

তখন ভগবান দেবপুত্র সূর্যের জন্য অসুরেন্দ্র রাহুকে এই গাথাগুলো বললেন :

‘সূর্য অর্হৎ তথাগতের শরণাগত। রাহু, তুমি সূর্যকে ছেড়ে দাও। বুদ্ধগণ সকলের প্রতি অনুকম্পাকারী।’

‘যিনি অন্ধকারে[9] আলোক প্রদানকারী, কিরণ বিকাশকারী, গোলাকার উগ্রতেজ। রাহু, আকাশে বিচরণকারী সেই সূর্যকে গিলবে না; হে রাহু, আমার পুত্র[10] সূর্যকে ছেড়ে দাও।’

‘এবার অসুরেন্দ্র রাহু দেবপুত্র সূর্যকে ছেড়ে দিয়ে ভীত হয়ে বেপচিত্তি অসুরেন্দ্রের নিকট উপস্থিত হলেন। আর ভয় বিহ্বলে উদ্বিগ্ন অবস্থায় একপার্শ্বে দাঁড়ালেন। একান্তে দাঁড়িয়ে অসুরেন্দ্র রাহু অসুরেন্দ্র বেপচিত্তিকে গাথায় এরূপ বললেন :

‘তুমি কেন ভীত হয়ে সূর্যকে ছেড়ে দিয়েছ? সংবেগপূর্ণ হয়ে এসে কেনই-বা ভীত সন্ত্রস্ত হয়ে দাঁড়িয়ে রয়েছ?’

(উত্তরে রাহু বললেন) ‘বুদ্ধের আজ্ঞা পেয়ে আমি সূর্যকে ছেড়ে দিয়েছি। তা না হলে আমার মাথা সাতভাগে বিভক্ত হয়ে যেতো এবং আমি জীবনে আর সুখ কখনো পেতাম না।’

প্রথম বর্গ সমাপ্ত।

স্মারক-গাথা :

দুই কাশ্যপ, মাঘ, মাগধ, দামলি, কামদ,

পঞ্চালচন্দ্র, তায়ন, চন্দ্রিমা, সূর্য এ সূত্র দশম।


 

২. অনাথপিণ্ডিক বর্গ
১. চন্দিমস সূত্র
৯২. শ্রাবস্তী নিদান। একসময় দেবপুত্র চন্দিমস রাতের শেষ প্রহরে সমস্ত জেতবনকে দিব্যজ্যোতিতে সমুজ্জ্বল করে ভগবানের কাছে উপস্থিত হলেন। আর ভগবানকে শ্রদ্ধাভিবাদন করে একপার্শ্বে দাঁড়ালেন। এরপর ভগবানের সমীপে এই গাথা বললেন :

‘যাঁরা ধ্যান লাভ করে একাগ্রতাসম্পন্ন দক্ষ স্মৃতিমান, তাঁরা মৎস্যশূন্য নদী কিনারায় বা পর্বতপার্শ্বে মৃগের মতো নিরাপদ স্থানে গমন করেন।’

‘যাঁরা ধ্যান লাভ করে অপ্রমত্ত ও ক্লেশত্যাগী, তাঁরা মৎস্যের মতো জাল ছিন্ন করে নির্বাণ পারে গমন করেন।’

২. বেণ্ডু সূত্র
৯৩. একান্তে দাঁড়ানো বেণ্ডু দেবপুত্র ভগবানের সমীপে এই গাথা বললেন :

‘যাঁরা সুগতের আনুগত্য স্বীকার করে অপ্রমত্তভাবে গৌতম শাসনে আত্মনিয়োগ করে শিক্ষারত হন, সে মানবগণ একান্তই সুখী।’

বেণ্ডু দেবপুত্রকে ভগবান বললেন, ‘হে বেণ্ডু, আমার প্রকাশিত শিক্ষাপদে যাঁরা শিক্ষা নিবিষ্ট হন, তাঁরা অপ্রমত্ত ধ্যানপরায়ণ হয়ে মৃত্যুবশাতীত হন।’

৩. দীঘলট্ঠি সূত্র
৯৪. আমি এরূপ শুনেছি। একসময় ভগবান রাজগৃহের বেনুবনে কলন্দক নামক স্থানেঅবস্থান করছেন। তখন দেবপুত্র দীঘলট্‌ঠি রাতের শেষ প্রহরে সমস্ত জেতবন বিহারকে দিব্যজ্যোতিতে সমুজ্জ্বল করে ভগবানের কাছে উপস্থিত হলেন। আর ভগবানকে শ্রদ্ধাভিবাদন জানিয়ে একপার্শ্বে দাঁড়ালেন। দাঁড়ানো অবস্থায় ভগবানের সম্মুখে এই গাথা বললেন :

‘হৃদয়ানুপ্রাপ্তি অর্হত্ত্ব যদি আকাঙ্ক্ষা করেন, তবে জগতের (প্রকৃত স্বভাব) উৎপত্তি ও বিলয় (বা ধ্বংস) জ্ঞাত হয়ে নির্বাণপ্রার্থী সুচিত্ত ভিক্ষুর অনাসক্ত, ধ্যানপরায়ণ ও নির্বাণমগ্ন হওয়া উচিত।’

৪. নন্দন সূত্র
৯৫. একান্তে দাঁড়ানো নন্দন দেবপুত্র ভগবানকে এই গাথা বললেন :

‘হে মহাপ্রাজ্ঞ গৌতম, আপনার জ্ঞানদৃষ্টি (সর্বদিকে) উন্মুক্ত। আপনাকে জিজ্ঞেস করছি, কিরূপ ব্যক্তি শীলবান? কিরূপ ব্যক্তি প্রজ্ঞাবান? কিরূপে ব্যক্তি দুঃখ অতিক্রম করবে? কিরূপ ব্যক্তিকে দেবতারা পূজা করেন?’

ভগবান বললেন, ‘যিনি শীলবান, প্রজ্ঞাবান, ভাবিতাত্ম (বা আত্মনিয়ন্ত্রিত), সমাহিত, ধ্যানরত, স্মৃতিমান, ক্ষীণাসব ও অন্তিম দেহধারী, তাঁর সর্ব প্রকার শোক বিগত, প্রহীন। এতাদৃশ ব্যক্তিকে বলা হয় শীলবান, প্রজ্ঞাবান, এরা দুঃখ অতিক্রম করেন। দেবতারা এরূপ ব্যক্তিকে পূজা করেন।’

৫. চন্দন সূত্র
৯৬. একপার্শ্বে দাঁড়ানো চন্দন দেবপুত্র ভগবানকে এই গাথা বললেন :

‘এই জগতে কে দিবা-রাত্রি অধ্যবসায়ী হয়ে কামনাদি স্রোত উত্তীর্ণ হন? অনাবলম্বনযুক্ত গভীর ভবসমুদ্রে কে নিমগ্ন হন না?’

(ভগবান বললেন) ‘সর্বদা শীলসম্পন্ন, প্রজ্ঞাবান, সুসমাহিত, আরব্ধবীর্য এবং নির্বাণোপলব্ধির জন্য দৃঢ়সংকল্পী ব্যক্তি দুঃসাধ্য ভবস্রোত উত্তীর্ণ হন।’

‘যিনি কামসংজ্ঞা হতে বিরত (অর্থাৎ কামভবের প্রতি অনাসক্ত) রূপসংযোজন বা ভবাসক্তির অতীত এবং তৃষ্ণা প্রহীন, তিনি অতল গভীর ভবসমুদ্রে নিমগ্ন হন না।’

৬. বাসুদত্ত সূত্র
৯৭. একান্তে দাঁড়ানো দেবপুত্র বাসুদত্ত ভগবানকে এই গাথা বললেন :

‘শেলবিদ্ধ ও প্রজ্বলিত মস্তক ব্যক্তির মতো ভিক্ষু কামানুরাগ পরিত্যাগের জন্য স্মৃতিমান হয়ে অবস্থান করবেন।’

‘শেলবিদ্ধ ও প্রজ্বলিত মস্তক ব্যক্তির মতো ভিক্ষু সৎকায়দৃষ্টি পরিত্যাগের জন্য স্মৃতিমান হয়ে অবস্থান করবেন।’

৭. সুব্রহ্মা সূত্র
৯৮. একান্তে দাঁড়ানো সুব্রহ্মা দেবপুত্র ভগবানকে গাথায় বললেন :

‘উৎপন্ন ও অনুৎপন্ন দুঃখে এমন সর্বদা সন্ত্রস্ত এবং উদ্বিগ্ন থাকে। যদি উদ্বেগহীন মন থাকে, তা আমাকে বলুন-আমি জিজ্ঞেস করছি।’

(ভগবান বললেন) ‘সপ্ত বোজ্ঝাঙ্গ ভাবনা তপশ্চর্য, ইন্দ্রিয় সংযম ও নির্বাণ লাভ ব্যতীত প্রাণীগণের স্বস্তি আমি দেখি না।’

ভগবান এরূপ বললেন। আর দেবপুত্র সুব্রহ্মা প্রীতমনে ভগবানকে শ্রদ্ধাভিবাদন ও প্রদক্ষিণ করে তথায় অদৃশ্য হলেন।

৮. ককুধ সূত্র
৯৯. আমি এরূপ শুনেছি। একসময় ভগবান সাকেতের অঞ্জনবন মৃগদাবে অবস্থান করছেন। তখন দেবপুত্র ককুধ রাতের শেষ যামে সমস্ত অঞ্জনবন দিব্যজ্যোতিতে সমুজ্জ্বল করে ভগবানের কাছে উপস্থিত হলেন। ভগবানকে শ্রদ্ধাভিবাদন জানিয়ে একপার্শ্বে দাঁড়ালেন। এবার ভগবানের উদ্দেশ্যে বললেন :

‘হে শ্রমণ, তুমি কি নন্দিত হও?’

(উত্তরে ভগবান বললেন) ‘বন্ধু, কিসের লাভে?’

(দেবপুত্র ককুধ বললেন) ‘তাহলে কী অনুশোচনা বা শোক কর?’

(বুদ্ধ বললেন) ‘বন্ধু, কী হারিয়ে?’

(দেবপুত্র বললেন) ‘তাহলে তুমি কী নন্দিতও নও, শোকগ্রস্তও নও?’

(বুদ্ধ বললেন) ‘হ্যাঁ বন্ধু।’

(দেবতা বললেন) ‘হে ভিক্ষু, তুমি কী দুঃখহীন? তোমার কী তৃষ্ণা নেই? একাকী অবস্থান করলে তোমাকে কী উদ্বেগে অভিভূত করে না?’

(ভগবান বললেন) ‘হে যক্ষ, আমি একান্তই দুঃখহীন। আমার কোনো তৃষ্ণা নেই। একাকী অবস্থান করলেও আমাকে উদ্বেগে অভিভূত করতে পারে না কিছুতেই।’

‘ভবদুঃখে স্থিত ব্যক্তিরই তৃষ্ণা বিদ্যমান থাকে আর তৃষ্ণাযুক্ত ব্যক্তিরই দুঃখ বিদ্যমান। বন্ধু, আমাকে তৃষ্ণাহীন, দুঃখহীন ভিক্ষু বলে জানো।’

(দেবতা বললেন) ‘তৃষ্ণাহীন, দুঃখমুক্ত ও জগতের স্রোতোত্তীর্ণ, নিবৃত্তিপ্রাপ্ত ব্রাহ্মণ বা ভিক্ষুকে দীর্ঘকালের পর দর্শন করছি।’

৯. উত্তর সূত্র
১০০. রাজগৃহে উৎপত্তি। একান্তে দাঁড়ানো দেবপুত্র উত্তর ভগবানকে এই গাথা বললেন :

‘রাখাল যেমন গরুকে গোশালায় নিয়ে যায়, তেমনি জরা জীবনকে মৃত্যুর দিকে নিয়ে যায়; আয়ু অল্পমাত্র। জরা যখন জীবনকে মৃত্যুর দিকে নিয়ে যায়, তখন জরা দ্বারা নীত ব্যক্তির প্রাণ থাকে না। মৃত্যুতে এই ভয় দেখে সুখাবহ পুণ্য অর্জন করা উচিত।’

(দেবতার কথিত বাক্য আরও অর্থবহ করতে ভগবান বুদ্ধ দ্বিতীয় গাথা বললেন)

‘রাখাল যেমন গরুকে গোশালায় নিয়ে যায়, তেমনি জরা জীবনকে মৃত্যুর দিকে নিয়ে যায়; আয়ু অল্পমাত্র। জরা যখন জীবনকে মৃত্যুর দিকে নিয়ে যায়, তখন জরা দ্বারা নীত ব্যক্তির প্রাণ থাকে না। মৃত্যুতে এই ভয় দেখে পরম শান্তি নির্বাণকামীর লোকামিষ বর্জন করা উচিত।’

১০. অনাথপিণ্ডিক সূত্র
১০১. একান্তে দাঁড়ানো দেবপুত্র অনাথপিণ্ডিক ভগবানের সমীপে এই গাথাগুলো বললেন :

‘ঋষিসংঘ বা ভিক্ষুসংঘ নিবেশিত এবং ধর্মরাজ বুদ্ধ অবস্থিত জেতবন আমার প্রীতিজনক। কর্ম, বিদ্যা, ধর্ম, শীলবিমণ্ডিত উত্তম জীবন, এগুলো দ্বারা মানুষ শুদ্ধ হয়; গোত্র কিংবা ধনের দ্বারা হয় না। তজ্জন্য নিজের হিতার্থে পণ্ডিত ব্যক্তির মনোযোগ সহকারে ধর্মচর্যা করা উচিত। এভাবে বিশুদ্ধি লাভ হয়।’

‘সারিপুত্রই প্রজ্ঞা, শীলে ও উপশমে শ্রেষ্ঠ। যে ভিক্ষু নির্বাণের পারে উপনীত, তিনিও তাঁর (সারিপুত্রের) অনুবর্তী।’

এরূপ বলে দেবপুত্র অনাথপিণ্ডিক ভগবানকে শ্রদ্ধাভিবাদন জানিয়ে ও প্রদক্ষিণ করে সেখানে অদৃশ্য হলেন।

ভগবান রাত শেষ হলে ভিক্ষুদের সম্বোধন করে বললেন, হে ভিক্ষুগণ, আজ রাতে জনৈক দেবপুত্র সমস্ত জেতবন দিব্যজ্যোতিতে আলোকিত করে আমার কাছে উপস্থিত হন। আমাকে শ্রদ্ধাভিবাদন জানিয়ে একান্তে দাঁড়িয়ে এরূপ বলেন :

‘ঋষিসংঘ বা ভিক্ষুসংঘ নিবেশিত এবং ধর্মরাজ বুদ্ধ অবস্থিতজেতবন আমার প্রীতিজনক। কর্ম, বিদ্যা, ধর্ম, শীলবিমণ্ডিত উত্তম জীবন-এগুলো দ্বারা মানুষ শুদ্ধ হয়; গোত্র কিংবা ধনের দ্বারা হয় না। তজ্জন্য নিজের হিতার্থে পণ্ডিত ব্যক্তির মনোযোগ সহকারে ধর্মচর্যা করা উচিত। এভাবে বিশুদ্ধি লাভ হয়।’

‘সারিপুত্রই প্রজ্ঞা, শীলে ও উপশমে শ্রেষ্ঠ। যে ভিক্ষু নির্বাণের পাড়ে উপনীত, তিনিও তাঁর (সারিপুত্রের) অনুবর্তী।’

এরূপ বলে দেবপুত্র ভগবানকে শ্রদ্ধাভিবাদন জানিয়ে ও প্রদক্ষিণ করে সেখানে অদৃশ্য হয়ে যান।

আয়ুষ্মান আনন্দ এটা শুনে ভগবানকে বললেন, ‘ভন্তে, সে দেবপুত্র নিশ্চয়ই অনাথপিণ্ডিক হবেন। গৃহপতি অনাথপিণ্ডিক তো সারিপুত্রের প্রতি সুপ্রসন্ন ছিলেন।’

(ভগবান বললেন) ‘আনন্দ, উত্তম! উত্তম! যুক্তিতর্ক দ্বারা যা প্রাপ্য বা জ্ঞাতব্য, তুমি প্রাপ্ত হয়েছ। অনাথপিণ্ডিকই সে দেবপুত্র।’

অনাথপিণ্ডিক বর্গ সমাপ্ত।

স্মারক-গাথা :

চন্দিম, বেণ্ডু, দীঘলট্ঠি ও নন্দন,

চন্দন, বাসুদত্ত, সুব্রহ্মা আর ককুধ;

উত্তম মিলে নবম, অনাথপিণ্ডিক দশম।


 

৩. নানা তীর্থিয় বর্গ
১. সিব সূত্র
১০২. আমি এরূপ শুনেছি। একসময় ভগবান শ্রাবস্তীতে অনাথপিণ্ডিক শ্রেষ্ঠী কর্তৃক নির্মিত জেতবন বিহারে অবস্থান করছেন। তখন সিব দেবপুত্র রাতের শেষ প্রহরে সমস্ত জেতবনকে দিব্যজ্যোতিতে সমুজ্জ্বল করে ভগবানের সম্মুখে উপস্থিত হলেন। ভগবানকে শ্রদ্ধাভিবাদন জানিয়ে একান্তে দাঁড়ালেন। দাঁড়ানো অবস্থায় সিব দেবপুত্র ভগবানের সমীপে এই গাথাগুলো বললেন :

‘সৎপুরুষগণের সাহচর্য করবে, তাঁদের সাথে বন্ধুত্ব করবে (বা ঘনিষ্ঠতা বাড়াবে)। তাঁদের সদ্ধর্ম জ্ঞাত হলে শুভ বা পুণ্য হয়, কিছুতেই পাপ হয় না।’

‘সৎপুরুষগণের সাহচর্য করবে, তাঁদের সাথে বন্ধুত্ব করবে। তাঁদের সদ্ধর্ম জ্ঞাত হলে প্রজ্ঞা লাভ হয়, প্রজ্ঞা ছাড়া অন্যকিছু লাভ হয় না।’

‘সৎপুরুষগণের সাহচর্য করবে, তাঁদের সাথে বন্ধুত্ব করবে। তাঁদের সদ্ধর্ম জ্ঞাত হলে শোকের মধ্যেও শোক হয় না বা শোক সংবরণ করা যায়।’

‘সৎপুরুষগণের সাহচর্য করবে, তাঁদের সাথে বন্ধুত্ব করবে। তাঁদের সদ্ধর্ম জ্ঞাত হলে আত্মীয়স্বজনের মাঝে আলোকিত হওয়া যায়।’

‘সৎপুরুষগণের সাহচর্য করবে, তাঁদের সাথে বন্ধুত্ব করবে। তাঁদের সদ্ধর্ম জ্ঞাত হলে সত্ত্বগণ সুগতি স্বর্গ প্রাপ্ত হয়।’

‘সৎপুরুষগণের সাহচর্য করবে, তাঁদের সাথে বন্ধুত্ব করবে। তাঁদের সদ্ধর্ম জ্ঞাত হলে সত্ত্বগণ সুখশান্তিতে থাকেন।’

এবার ভগবান বুদ্ধ সিব দেবপুত্রকে এই গাথা ভাষণ করলেন :

‘সৎপুরুষগণের সাহচর্য করবে, তাঁদের সাথে বন্ধুত্ব করবে। তাঁদের সদ্ধর্ম জ্ঞাত হলে সর্ব প্রকার দুঃখ থেকে মুক্তি লাভ হয়।’

২. ক্ষেম সূত্র
১০৩. একান্তে দাঁড়ানো ক্ষেম দেবপুত্র ভগবানের সমীপে এই গাথাগুলো বললেন :

‘দুর্বুদ্ধিপরায়ণ অজ্ঞজন তিক্ত ফলপ্রদ পাপকর্ম সম্পাদন করে নিজের প্রতি শত্রুতা আচরণ করে থাকে।’

‘যে কর্ম সম্পাদন করলে অনুতাপ করতে হয় এবং অশ্রুসিক্ত নয়নে কাঁদতে কাঁদতে যার ফল ভোগ করতে হয়, সেরূপ কর্ম না করাই উত্তম।’

‘যে কর্ম সম্পাদন করে অনুতাপ করতে হয় না, যে কাজের ফল সানন্দে ও প্রসন্ন মনে ভোগ করা যায়, সেরূপ কর্ম করা একান্ত বিধেয়।’

‘যা নিজের হিতকর বলে জানবে, তা প্রথমেই করবে। বুদ্ধিমান ধীর ব্যক্তি পথবিভ্রম শকট চালকের মতো দ্বিধাগ্রস্ত হবে না।’

‘অদক্ষ শকট চালক যেমন সমতল মহাসড়ক ত্যাগ করে এবড়ো-থেবড়ো দুর্গম পথ বেয়ে চলে চক্রদণ্ডের ভগ্নদশায় অনুশোচনা করতে থাকে, তেমনি মূর্খ ব্যক্তি ধর্ম ত্যাগ করে অধর্মানুবর্তী হয়ে মৃত্যুমুখে পতিত হলে অনুতাপগ্রস্ত হয়।

৩. সেরি সূত্র
১০৪. একান্তে দাঁড়ানো দেবপুত্র সেরি ভগবানকে এই গাথায় প্রশ্ন করলেন :

‘দেবতা মনুষ্য উভয়েই আহারকে অভিনন্দন করেন তথা সানন্দে গ্রহন করেন। কোন প্রাণী আহারকে সমাদন করে না?’

(উত্তরে ভগবান বললেন) ‘যে ব্যক্তি শ্রদ্ধায়, প্রসন্ন চিত্তে আহার দান করে, সে আহার ইহ-পরলোকে তারই সেবা করে। তজ্জন্য মাৎসর্য ও স্বার্থপরতা পরিত্যাগ করে দান করা উচিত। পুণ্যগুলো পরলোকে প্রাণীগণের প্রতিষ্ঠা করায়।’

(দেবপুত্র সেরি বললেন) ভদন্ত, আশ্চর্য! ভদন্ত, অদ্ভুত! এ আপনারই সুভাষিত :

‘যে ব্যক্তি শ্রদ্ধায়, প্রসন্ন চিত্তে আহার দান করে, সে আহার ইহ-পরলোকে তারই সেবা করে। তজ্জন্য মাৎসর্য ও স্বার্থপরতা পরিত্যাগ করে দান করা উচিত। পুণ্যগুলো পরলোকে প্রাণীগণের প্রতিষ্ঠা করায়।’

“‘ভন্তে, আমি সুদূর অতীতে সেরি নামক দানশীল দানপতি ও দানপ্রশংসক রাজা ছিলাম। নগরের চার দ্বারে দানশালা তৈরি করে শ্রমণ, ব্রাহ্মণ, দীন-দরিদ্র, পথচারী ও যাচকদের দান দিতাম (তথা আমার দান দেওয়া হতো)। একবার আমার অন্তঃপুরস্থ স্ত্রীলোকেরা আমাকে বললেন, শুধু মহারাজেরই দান দেওয়া হয়, আমাদের তো দান দেওয়া হয় না। বেশ, মহারাজকে আশ্রয় করে আমরাও দান দেবো, পুণ্য সঞ্চয় করবো। তাতে আমার মনে উদয় হলো : আমি দানশীল, দানপতি ও দান প্রশংসক। (তারা) দান দেবো বললে, আমি তাদের কী করতে পারি? সে কারণে অন্তঃপুরস্থ স্ত্রীলোকদের প্রথম দ্বার ছেড়ে দিলাম। তথায় তাদের দান দেওয়া হতে লাগল আর আমার দান দেওয়া বন্ধ হলো।”

“অতঃপর রাজঅমাত্য ক্ষত্রিয়রা (পদস্থ আমলারা) আমার নিকট গিয়ে বললেন, ‘মহারাজের দান দেওয়া হয়, রাজন্তঃপুরস্থ স্ত্রীলোকদেরও দান দেওয়া হয়, কিন্তু আমাদের দান দেওয়া হয় না। আমরাও মহারাজকে আশ্রয় করে দান দেবো, পুণ্যার্জন করবো।’ এতে আমার মনে উদয় হলো : ‘আমি দানশীল, দানপতি ও দান প্রশংসক। এরা দান দেবো বললে, আমি তাদের কী বলতে পারি?’ আমি পদস্থ আমলাদের জন্য দ্বিতীয় দ্বার ছেড়ে দিলাম। তথায় তাদের দান দেওয়া শুরু হলো আর আমার দান বন্ধ হলো।’

“এরপর সেনাদল আমার কাছে এসে বললেন, ‘মহারাজের দান দেওয়া হয়, রাজন্তঃপুরস্থ স্ত্রীলোকদেরও দান দেওয়া হয়, এমনকি পদস্থ আমলাদেরও দান দেওয়া হয়; কিন্তু আমাদের দান দেওয়া হয় না। আমরাও মহারাজকে আশ্রয় করে আমরাও দান দেবো, পুণ্যার্জন করবো।’ তখন আমার মনে উদয় হলো : ‘আমি দানশীল, দানপতি ও দান প্রশংসক। এরা দান দেবো বললে, আমি আর কী বলতে পারি?’ ফলত আমি তৃতীয় দ্বার সেনাদলকে ছেড়ে দিলাম। সেখানে তাদের দান দেওয়া হতে লাগল, আমার দান পরিনিবৃত্ত হলো।’

“এবার ব্রাহ্মণ-গৃহপতিরা আমার সকাছে এসে বললো, ‘মহারাজের দান দেওয়া হয়, রাজন্তঃপুরস্থ স্ত্রীলোকদের দান দেওয়া হয়, দান দেওয়া হয় পদস্থ আমলাদের, এমনকি সেনাদলেরও দান দেওয়া হয়; কিন্তু আমাদের দান দেওয়া হয় না। আমরাও মহারাজকে আশ্রয় করে আমরাও দান দেবো, পুণ্যার্জন করবো।’ তা শুনে আমার মনে উদয় হলো : ‘আমি দানশীল, দানপতি ও দান প্রশংসক। তারা দান দেবো বললে, আমি কী আর বলতে পারি?’ অতএব আমি চতুর্থ দ্বার ব্রাহ্মণ-গৃহপতিদের জন্য ছেড়ে দিলাম। তথায় তাদের দান দেওয়া চালু হলো, আমার দান বন্ধ হয়ে গেল।’

“অনন্তর রাজপুরুষেরা (তথা রাজকর্মচারীরা) আমার কাছে বললো, ‘এখন তো মহারাজের কোনো দান দেওয়া হচ্ছে না।’ ভন্তে, এরূপ বলা হলে আমি তাদেরকে বললাম, ‘তাহলে বাইরের জনপদে যে-আয় হয়, তার অর্ধেক অন্তঃপুরে নিয়ে এসো। বাকি অর্ধেক দিয়ে সেখানেই শ্রমণ-ব্রাহ্মণ, দীন-দরিদ্র, পথচারী ও ভিক্ষুকদের দান দিয়ে দাও।’ ভন্তে, সে আমি দীর্ঘকাল ধরে এভাবে কৃত পুণ্যের সুফল অন্ত পাচ্ছি না, এতো পুণ্য, এতো পুণ্যের সুফল, এতো কাল পর্যন্ত স্বর্গে থাকতে হবে। ভন্তে, আশ্চর্য! বড়ই অদ্ভুত! এ আপনার সুভাষিত বাণী-

‘যে ব্যক্তি শ্রদ্ধায়, প্রসন্ন চিত্তে আহার দান করে, সে আহার ইহ-পরলোকে তারই সেবা করে। তজ্জন্য মাৎসর্য ও স্বার্থপরতা পরিত্যাগ করে দান করা উচিত। পুণ্যগুলো পরলোকে প্রাণীগণের প্রতিষ্ঠা করায়।”

৪. ঘটিকার সূত্র
১০৫. একান্তে দাঁড়ানো দেবপুত্র ঘটিকার ভগবানের সমীপে এই গাথা বললেন :

‘সাতজন ভিক্ষু দেহত্যাগের পর অবিহ ব্রহ্মলোকে উৎপন্ন হওয়ার সঙ্গে সঙ্গে রাগ-দ্বেষ-মোহ ও তৃষ্ণা ক্ষয় হয়ে সত্ত্বভূমি উত্তীর্ণ হন। কারা মর্ত্যের দুরতিক্রম্য তৃষ্ণাস্রোত উত্তীর্ণ হয়েছেন এবং কারা মনুষ্যদেহ ত্যাগ করে দিব্যযোগ অতিক্রম করেছেন।’

উত্তরে ভগবান বললেন, ‘উপক, গলগণ্ড, পুক্কুসাতি, ভদ্দিয়, খণ্ডদেব, বাহুরগ্নি, পিঙ্গিয় এরা সকলেই মনুষ্যদেহ ত্যাগ করে দিব্যযোগ[11] অতিক্রম করেছেন।’

‘মারপাশমুক্ত যে ভিক্ষুদের সম্পর্কে তুমি নিপুণভাবে উক্তি করেছ, তাঁরা কার ধর্ম জ্ঞাত হয়ে ভববন্ধন ছিন্ন করেছেন?’

(দেবতা বললেন) ‘যাঁর ধর্ম জ্ঞাত হয়ে তাঁরা ভববন্ধন ছিন্ন করেছেন, তিনি ভগবান ছাড়া কেউই নন এবং তা আপনার শাসন ছাড়াও নয়। যেখানে (যে ধর্ম আচরণে) নাম-রূপ সম্পূর্ণরূপে নিরুদ্ধ হয়, তাঁরা সেই ধর্ম ইহলোকে জ্ঞাত হয়ে ভববন্ধন ছিন্ন করেন।’

(ভগবান বললেন) ‘তুমি, বেশ দুজ্ঞেয়, দুর্বোধ্য গম্ভীর বাক্য বলেছ, কার ধর্ম জ্ঞাত হয়ে এমন বাক্য উচ্চারণ করেছ, বল তো দেখি?’

(দেবতা বললেন) ‘পুরাকালে আমি বেহলিঙ্ঘ গ্রামে কাশ্যপ বুদ্ধের উপাসক, পিতামাতার ভরণ-পোষণকারী, কামভোগ বিরত সাত্ত্বিক ব্রহ্মচারী কুম্ভকার ছিলাম। সে-সময় আপনি ছিলেন আমার প্রতিবেশী ও বাল্যবন্ধু। সে আমি, এই সাতজন রাগ-দ্বেষ-মোহ ও তৃষ্ণা ক্ষয়কারী বিমুক্ত ভিক্ষুদের জানি।’

(ভগবান বললেন) ‘হে ভাগ্যবান, তুমি যেভাবে বলেছ, তাই বটে। সে-সময় তুমিই ছিলে বেহলিঙ্ঘ গ্রামে কাশ্যপ বুদ্ধের উপাসক, পিতামাতার ভরণ-পোষণকারী কামভোগ বিরত সাত্ত্বিক ব্রহ্মচারী কুম্ভকার। আরও ছিলে আমার প্রতিবেশী ও বাল্যবন্ধু।’

‘এভাবে ভাবিতাত্ম অন্তিম দেহধারী উভয় পুরানো বন্ধুর মিলন হয়।’

৫. জন্তু সূত্র
১০৬. আমি এরূপ শুনেছি। একসময় অনেক ভিক্ষু কোশলরাজ্যে হিমালয় অঞ্চলের অরণ্যকুটিরে অবস্থান করছেন। তারা সবাই উদ্ধত, অহংকারী, চপল, মুখর, অসংযতভাষী, স্মৃতিভ্রষ্ট ও অসমাহিত; বিভ্রান্তচিত্ত এবং অসংযতেন্দ্রিয়।

একসময় পঞ্চদশী উপোসথ দিনে দেবপুত্র জন্তু তাদের কাছে উপস্থিত হয়ে সেই ভিক্ষুদের গাথায় বললেন :

‘পূর্বে গৌতমশ্রাবক ভিক্ষুগণ ভিক্ষান্ন ও শয়নাসন অন্বেষণে নির্লোভ বা নিতৃষ্ণ হয়ে সুখে জীবন-যাপনকারী ছিলেন। তাঁরা ভবের অনিত্যতা হৃদয়ঙ্গম করে দুঃখের অবসান করেছিলেন।’

‘আমি সংঘের প্রতি কৃতাঞ্জলিপুটে বলছি, এখানে কেউ কেউ গ্রাম মোড়লের মতো নিজেকে দুর্পোষ্য করে ভোজনান্তে পরস্ত্রীদের প্রতি মোহগ্রস্ত হয়ে শয়নরত হয়। তারা পরিত্যক্ত মৃতদেহের ন্যায় অনাথ। আমার এই উক্তি : যারা প্রমত্ত হয়ে অবস্থান করে তাদের সম্পর্কে। যাঁরা অপ্রমত্ত হয়ে অবস্থান করেন, আমি তাঁদেরকে প্রণাম করি।’

৬. রোহিতাশ্ব সূত্র
১০৭. শ্রাবস্তী নিদান। একান্তে দাঁড়ানো দেবপুত্র রোহিতাশ্ব ভগবানকে এরূপ বললেন, ‘ভন্তে, যেখানে জন্ম নেই, জরা নেই, মৃত্যু নেই, চ্যুতি নেই, উৎপত্তি নেই সেই জগতের শেষ কেউ পদব্রজে গমন করে জ্ঞাত হতে, দর্শন করতে এবং উপস্থিত হতে সক্ষম কী?’

(ভগবান বললেন) ‘বন্ধু, যেখানে জন্ম নেই, জরা নেই, মৃত্যু নেই, চ্যুতি নেই, উৎপত্তি নেই সেই জগতের শেষ কেউ পদব্রজে গমন করে জ্ঞাত হতে, দর্শন করতে এবং উপস্থিত হতে সক্ষম আমি এরূপ বলি না।’

(দেবপুত্র বললেন) ‘ভন্তে, খুবই আশ্চর্য! খুবই অদ্ভুত! আপনি যে বললেন, “যখানে জন্ম নেই, জরা নেই, মৃত্যু নেই, চ্যুতি নেই, উৎপত্তি নেই সেই জগতের শেষ কেউ পদব্রজে গমন করে জ্ঞাত হতে, দর্শন করতে এবং উপস্থিত হতে সক্ষম আমি এরূপ বলি না।” এটি আপনার সুভাষিত অর্থাৎ আপনার কথাই সঠিক।’

“ভন্তে, আমি পূর্বজন্মে ভোজপুত্র রোহিতাশ্ব নামক ঋদ্ধিমান আকাশচারী ব্রাহ্মণ ছিলাম। সে-সময় আমার এরূপ গতিবেগ ছিল যে, সুশিক্ষিত ধনুর্ধর কৃতহস্ত সিদ্ধ ধনু আচার্য যেমন সূক্ষ্ম একটা তির দিয়ে অনায়াসে আড়াআড়ি তালবৃক্ষ ভেদ করতে পারে। সে কারণে আমি ক্ষণকালের মধ্যে একটি চক্রবাল অতিক্রম করতাম। আমার পদৰেপ ছিল পূর্ব সমুদ্র থেকে পশ্চিম সমুদ্র পর্যন্ত। তখন আমার এই ইচ্ছা হয়, ‘আমি পদব্রজে জগতের অন্তে পৌঁছাবো।’ ভন্তে, শক্তিসমন্বিত হয়ে আমি পানাহার গ্রহণ, মল-মূত্র ত্যাগ ব্যতিরেখে নিদ্রা-ক্লান্তি অপসারণ করে শতায়ু, শতবর্ষজীবী হয়ে শতবর্ষ গমন করেও জগতের শেষ পেয়ে মাঝখানে মৃত্যুবরণ করেছিলাম।’

“ভন্তে, খুবই আশ্চর্য! খুবই অদ্ভুত! আপনি ঠিকই বলেছেন, ‘যখানে জন্ম নেই, জরা নেই, মৃত্যু নেই, চ্যুতি নেই, উৎপত্তি নেই সেই জগতের শেষ কেউ পদব্রজে গমন করে জ্ঞাত হতে, দর্শন করতে এবং উপস্থিত হতে সক্ষম আমি এরূপ বলি না।”

(ভগবান বললেন) ‘বন্ধু, আমি কিন্তু জগতের শেষ না পেয়ে দুঃখের অবসান করা যায় বলি না। আমি এই ব্যাসমাত্র (প্রসারিত দুই বাহুর দৈর্ঘ্যবিশিষ্ট চার হাত পরিমিত) সচেতন সচিত্ত দেহে জগৎ, জগতের উদয়, জগতের বিলয় এবং জগৎ বিলয়ের পথ (বা উপায়) দেখে থাকি।’

‘গমনে কখনো জগতের শেষ (দুঃখ সত্য) পাওয়া যায় না। জগতের শেষ না পেয়ে দুঃখ থেকে মুক্তি নেই। তজ্জন্য লোকবিদ, সুপ্রাজ্ঞ, অর্হৎ, ব্রহ্মচর্য পরিপূর্ণকারী ও পাপ প্রশান্তকারী জগতের শেষ জেনে ইহ-পরলোকে স্পৃহা করেন না।’

৭. নন্দ সূত্র
১০৮. একান্তে দাঁড়ানো নন্দ দেবপুত্র ভগবানের কাছে এই গাথা বললেন :

‘(পূর্বাহ্ণ, অপরাহ্নাদি) কাল অতিবাহিত হচ্ছে, রাত অতিক্রান্ত হচ্ছে। বয়ঃরাশি অনুক্রমে বিনষ্ট বা হ্রাসপ্রাপ্ত হচ্ছে। মৃত্যুতে এই ভয় দেখে সুখাবহ পুণ্য অর্জন করা উচিত।’

(দেবতার কথিত বাক্য আরও অর্থবহ করতে ভগবান দ্বিতীয় গাথা বললেন)

‘কাল অতিবাহিত হচ্ছে, রাত অতিক্রান্ত হচ্ছে। বয়ঃরাশি অনুক্রমে বিনষ্ট বা হ্রাসপ্রাপ্ত হচ্ছে। মৃত্যুতে এই ভয় দেখে পরম শান্তি নির্বাণকামীর লোকামিস বর্জন করা উচিত।’

৮. নন্দিবিশাল সূত্র
১০৯. একান্তে দাঁড়ানো অবস্থায় দেবপুত্র নন্দি বিশাল ভগবানকে এই গাথা বললেন :

‘হে মহাবীর, চার চক্রবিশিষ্ট (দাঁড়ান, গমন, শয়ন, উপবেশন এই চার ইর্যাপথই চার চক্র), নব দ্বারযুক্ত, অশুচিপূর্ণ, লোভযুক্ত ও পঙ্কজাত তথা কদর্যপূর্ণ মাতৃকুক্ষিতে জাত দেহের যাত্রা বা শেষফল কী প্রকারে হবে?’

(ভগবান বললেন) ‘অনুরাগ, ভোগবাসনার স্পৃহা, আকাঙ্ক্ষা, লোভ, পাপ ছিন্ন করে সমূলে তৃষ্ণা ধ্বংস করে দেহের শেষফল হবে।’

৯. সুসীম সূত্র
১১০. শ্রাবস্তী নিদান। তখন আয়ুষ্মান আনন্দ ভগবানের কাছে উপস্থিত হলেন। আর ভগবানকে শ্রদ্ধাভিবাদন জানিয়ে একান্তে বসলেন। এবার ভগবান আয়ুষ্মান আনন্দকে জিজ্ঞেস করলেন, ‘হে আনন্দ, সারিপুত্রকে তোমার পছন্দ হয় কী?’

(আনন্দ বললেন) ‘ভন্তে, কোন অমূর্খ, অদুষ্ট, অমূঢ় ও অবিপর্যস্তচিত্ত লোকের আয়ুষ্মান সারিপুত্রকে পছন্দ হয় না? ভন্তে, আয়ুষ্মান সারিপুত্র পণ্ডিত, মহাপ্রাজ্ঞ, পুথুপ্রাজ্ঞ (নানা বিষয় বেত্তা), হাসপ্রাজ্ঞ, ক্ষিপ্র বুদ্ধিসম্পন্ন, তীক্ষ্ণপ্রাজ্ঞ, নির্বেদিক বা মর্মভেদী প্রজ্ঞাসম্পন্ন, অল্পেচ্ছু, (যথালাভে) সন্তুষ্ট, বিবেকরত, সংসর্গরহিত, আরব্ধবীর্য, বক্তা, মিষ্টভাষী, উৎসাহ প্রদানকারী ও পাপনিন্দুক। কোন অমূর্খ, অদুষ্ট, অমূঢ় ও অবিপর্যস্তচিত্ত লোকের আয়ুষ্মান সারিপুত্রকে পছন্দ হয় না?’

(ভগবান বললেন) ‘হে আনন্দ, তা ঠিক। কোন অমূর্খ, অদুষ্ট, অমূঢ় ও অবিপর্যস্তচিত্ত লোকের আয়ুষ্মান সারিপুত্রকে পছন্দ হয় না? আনন্দ, আয়ুষ্মান সারিপুত্র পণ্ডিত, মহাপ্রাজ্ঞ, ক্ষিপ্র বুদ্ধিসম্পন্ন, তীক্ষ্ণপ্রাজ্ঞ, নির্বেদিক বা মর্মভেদী প্রজ্ঞাসম্পন্ন, অল্পেচ্ছু, (যথালাভে) সন্তুষ্ট, বিবেকরত, সংসর্গরহিত, আরব্ধবীর্য, বক্তা, মিষ্টভাষী, উৎসাহ প্রদানকারী ও পাপনিন্দুক। কোন অমূর্খ, অদুষ্ট, অমূঢ় ও অবিপর্যস্তচিত্ত লোকের আয়ুষ্মান সারিপুত্রকে পছন্দ হয় না?’

অনন্তর আয়ুষ্মান সারিপুত্রের এই গুণ বর্ণনার সময় দেবপুত্র সুসীম বিরাট দেবপর্ষদ পরিবৃত হয়ে ভগবানের নিকট উপস্থিত হলেন। ভগবানকে শ্রদ্ধাভিবাদন জানিয়ে একপার্শ্বে দাঁড়ালেন। দাঁড়ানো অবস্থায় দেবপুত্র সুসীম ভগবানকে এরূপ বললেন :

‘ভগবান, এটা সঠিক, এটা সঠিক। কোন অমূর্খ, অদুষ্ট, অমূঢ় ও অবিপর্যস্তচিত্ত লোকের আয়ুষ্মান সারিপুত্রকে পছন্দ হয় না? ভন্তে, আয়ুষ্মান সারিপুত্র পণ্ডিত, মহাপ্রাজ্ঞ, পুথুপ্রাজ্ঞ (নানা বিষয় বেত্তা), হাসপ্রাজ্ঞ, ক্ষিপ্র বুদ্ধিসম্পন্ন, তীক্ষ্ণ প্রাজ্ঞ, নির্বেদিক বা মর্মভেদী প্রজ্ঞাসম্পন্ন, অল্পেচ্ছু, (যথালাভে) সন্তুষ্ট, বিবেকরত, সংসর্গরহিত, আরব্ধবীর্য, বক্তা, মিষ্টভাষী, উৎসাহ প্রদানকারী ও পাপনিন্দুক। হ্যাঁ ভন্তে, কোন অমূর্খ, অদুষ্ট, অমূঢ় ও অবিপর্যস্তচিত্ত লোকের আয়ুষ্মান সারিপুত্রকে পছন্দ হয় না?’

“ভন্তে, আমি যে যে দেবপর্ষদে উপস্থিত হই, সেখানে এই কথাই বহুলভাবে শুনে থাকি, ‘আয়ুষ্মান সারিপুত্র পণ্ডিত, মহাপ্রাজ্ঞ, পুথুপ্রাজ্ঞ (নানা বিষয় বেত্তা), হাসপ্রাজ্ঞ, ক্ষিপ্র বুদ্ধিসম্পন্ন, তীক্ষ্ণ প্রাজ্ঞ, নির্বেদিক বা মর্মভেদী প্রজ্ঞাসম্পন্ন, অল্পেচ্ছু, (যথালাভে) সন্তুষ্ট, বিবেকরত, সংসর্গরহিত, আরব্ধবীর্য, বক্তা, মিষ্টভাষী, উৎসাহ প্রদানকারী ও পাপনিন্দুক।’ কোন অমূর্খ, অদুষ্ট, অমূঢ় ও অবিপর্যস্তচিত্ত লোকের আয়ুষ্মান সারিপুত্রকে পছন্দ হয় না?’

অতঃপর সুসীমের দেবপর্ষদ আয়ুষ্মান সারিপুত্রের গুণ বর্ণনার সময় সন্তুষ্ট, আনন্দিত ও প্রফুল্ল হয়ে বিবিধ বর্ণৌজ্জ্বল্য প্রদর্শন করলেন।

‘লাল রঙের কাপড়ে বসানো সুন্দরভাবে প্রস্তুতকৃত অষ্টকোনাবিশিষ্ট ঔজ্জ্বল্য মূল্যবান বৈদুর্যমনি যেমন আলোকচ্ছটা ছড়ায়, উদ্ভাসিত হয়, দীপ্তিমান হয়; ঠিক তেমনি আয়ুষ্মান সারিপুত্রের প্রশংসায় সন্তুষ্ট, আনন্দিত ও প্রফুল্ল হয়ে দেবপুত্র সুসীমের দেবপর্ষদও বিভিন্ন বর্ণৌজ্জ্বল্য প্রদর্শন করলেন।’

‘লাল রঙের কাপড়ে রাখা অগ্নিকুণ্ডের রন্ধ্রে দক্ষ স্বর্ণশিল্পীর শিল্পসৌকর্যমণ্ডিত স্বর্ণালংকার যেমন আলোকচ্ছটা বিচ্ছুরণ ঘটায়, উদ্ভাসিত হয়, দীপ্তিমান হয়; ঠিক তেমনি আয়ুষ্মান সারিপুত্রের প্রশংসায় সন্তুষ্ট, আনন্দিত ও প্রফুল্ল হয়ে দেবপুত্র সুসীমের দেবপর্ষদও বিভিন্ন বর্ণৌজ্জ্বল্য প্রদর্শন করলেন।’

‘শরৎকালে রাতের অবসানে প্রত্যুষে শুকতারা যেমন আলোকিত হয়, উদ্ভাসিত হয়, দীপ্তিমান হয়; ঠিক তেমনি আয়ুষ্মান সারিপুত্রের প্রশংসায় সন্তুষ্ট, আনন্দিত ও প্রফুল্ল হয়ে দেবপুত্র সুসীমের দেবপর্ষদও বিভিন্ন বর্ণৌজ্জ্বল্য প্রদর্শন করলেন।’

‘শরৎকালে নির্মেঘ পরিষ্কার আকাশে উদীয়মান সূর্য যেমন আকাশগত সমস্ত অন্ধকার বিদূরিত করে আলোকচ্ছটা বিচ্ছুরিত করে, উদ্ভাসিত হয়, দীপ্তিমান হয়; ঠিক তেমনি আয়ুষ্মান সারিপুত্রের প্রশংসায় সন্তুষ্ট, আনন্দিত ও প্রফুল্ল হয়ে দেবপুত্র সুসীমের দেবপর্ষদও বিভিন্ন বর্ণৌজ্জ্বল্য প্রদর্শন করেন।’

অতঃপর দেবপুত্র সুসীম আয়ুষ্মান সারিপুত্রের উদ্দেশ্যে ভগবানের সকাছে এই গাথা বললেন :

‘পণ্ডিত বলে প্রখ্যাত ঋষি সারিপুত্র অক্রোধন, অল্পেচ্ছু (যথালাভে তুষ্ট), শান্ত, দান্ত এবং বুদ্ধকর্তৃক প্রশংসিত।’

এবার ভগবান আয়ুষ্মান সারিপুত্রের উদ্দেশ্যে দেবপুত্র সুসীমকে বললেন :

‘পণ্ডিত বলে প্রখ্যাত ঋষি সারিপুত্র অক্রোধন, অল্পেচ্ছু, শান্ত, দান্ত এবং দিন শেষে বেতন প্রার্থীর মতো পরিনির্বাণকাল আকাঙ্ক্ষা করেন।’

১০. নানা তীর্থিয়-শ্রাবক সূত্র
১১১. আমি এরূপ শুনেছি। একসময় ভগবান রাজগৃহের বেণুবন কলন্দকনিবাপে অবস্থান করছেন। তখন রাতের শেষ প্রহরে সমস্ত জেতবন দিব্যজ্যোতিতে সমুজ্জ্বল করে অসম, সহলী, নিকো, অকোটক, বেটম্বরি ও মানবগামিয় নামক নানা তীর্থিয়-শ্রাবক দেবপুত্র ভগবানের নিকট উপস্থিত হলেন। আর ভগবানকে শ্রদ্ধাভিবাদন জানিয়ে একান্তে দাঁড়ালেন। একান্তে দাঁড়ানো দেবপুত্র অসম তীর্থঙ্কর পূরণ কাশ্যপের উদ্দেশ্যে ভগবানের সকাছে এই গাথা বললেন :

‘পূরণ কাশ্যপ এই জগতে অন্যকে হত্যা, প্রহার কিংবা ছেদনে, অন্যের ধনসম্পদ ক্ষতিসাধনে নিজের তথা কর্মকারীর পাপ কিংবা পুণ্য দেখেন না। সে শাস্তা (ধর্মগুরু) এই ধর্মবিশ্বাস প্রচার করেন। এজন্য তিনি মান্যার্হ, পূজ্য।’

এবার দেবপুত্র সহলী তীর্থঙ্কর মক্ষলি গোশালের উদ্দেশ্যে ভগবানের কাছে এই গাথা বললেন :

‘তপশ্চর্য ও পাপঘৃণা, সুসংযতাত্ম, কলহবাদ পরিত্যাগপূর্বক জনতার সাথে সাম্য রক্ষাকারী, অপরাধ বিরত, সত্যবাদী সে শাস্তা একান্তই পাপ করেন না।’

এরপর দেবপুত্র নিকো নির্গ্রন্থ নাথপুত্রের উদ্দেশ্যে ভগবানের সমীপে এই গাথা বললেন :

‘পাপ ঘৃণাকারী জ্ঞানতাপস চতুর্যাম (ব্রত উদযাপনে) সুসংযত, দর্শন-শ্রবণাগত বিষয় প্রকাশকারী ও ভিক্ষান্নভোজী শাস্তা (গুরু) একান্তই নিষ্পাপ।’

দেবপুত্র আকোটক বিভিন্ন তীর্থঙ্করকে লক্ষ করে ভগবানের কাছে এই গাথা বললেন :

‘শ্রমণধর্মের পারপ্রাপ্ত ককুধ কাত্যায়ণ, নির্গ্রন্থ নাথপুত্র, মক্ষলি গোশাল, পূরণ কাশ্যপ ও গণশাস্তা তথা জনগুরুগণ একান্তই সৎপুরুষমণ্ডলী থেকে দূরে নন।’

অতঃপর দেবপুত্র বেটম্বরি আকোটক দেবপুত্রের প্রত্যুত্তরে বললেন :

‘নীচ জম্বুক (শৃগালবৎ ধূর্ত প্রাণী, জম্বুক হেরে না যেতে সিংহরাজ সাজে) শৃগালের সাহচর্যেও কখনো সিংহের সমান হয় না, তেমনি মিথ্যাবাদী সন্দিগ্ধ আচারসম্পন্ন নগ্ন গণশাস্তা সৎপুরুষ সদৃশ হন না।’

তখন পাপী মার দেবপুত্র বেটম্বরিতে আবিষ্ট হয়ে ভগবানের সম্মুখে এই গাথা বললেন :

‘যাঁরা তপস্যাযুক্ত, পাপ ঘৃণাকারী, প্রবিবেক পালনে রূপনিবিষ্ট (বা রূপাসক্ত) এবং দেবলোক অভিনন্দনকারী, তাঁরাই মানুষের পরলোক সম্বন্ধে সম্যক অনুশাসন করেন।’

ভগবান ‘ইনি পাপী মার’ এভাবে জ্ঞাত হয়ে মারকে প্রত্যুত্তরে বললেন :

‘ইহলোকে বা পরলোকে যে রূপ আছে অথবা অন্তরীৰে প্রভাস্বর যে রূপ বিদ্যমান, সে সমস্তই মার প্রশংসিত এবং মৎস্য আকর্ষণে চাঁই বা মশলার মতন, যা ধ্বংসের জন্য স্থাপিত।’

এবার মানবগামিয় দেবপুত্র ভগবানের উদ্দেশ্যে এই গাথা বললেন :

‘যেমন রাজগৃহের পর্বতমালাদের মধ্যে বৈপুল্যগিরি শ্রেষ্ঠ বলে বর্ণিত, হিমালয় পর্বতশ্রেণির মধ্যে কৈলাস শ্রেষ্ঠ, আকাশগামীদের মধ্যে সূর্য শ্রেষ্ঠ, জলাশয়গুলোর মধ্যে মহাসমুদ্র শ্রেষ্ঠ এবং নক্ষত্রগুলোর মধ্যে চন্দ্র শ্রেষ্ঠ, তেমনি দেব-মনুষ্যলোকে বুদ্ধ অগ্র, শ্রেষ্ঠ বলে অভিহিত।’

নানা তীর্থিয় বর্গ সমাপ্ত।

স্মারক-গাথা :

সিব, ক্ষেম, সেরি, ঘটিকার, জন্তু, রোহিতাশ্ব,

নন্দ, নন্দবিশাল, সুসীম, নানা তীর্থিয় মিলে দশম।

দেবপুত্র-সংযুক্ত সমাপ্ত।


 

৩. কোশল-সংযুক্ত
১. প্রথম বর্গ
১. দহর সূত্র
১১২. আমি এরূপ শুনেছি। একসময় ভগবান শ্রাবস্তীর জেতবনে অনাথপিণ্ডিকের দানকৃত বিহারে অবস্থান করছেন। তখন কোশলরাজ প্রসেনজিৎ ভগবানের নিকট উপস্থিত হয়ে ভগবানের সাথে প্রীতিসম্ভাষণ করলেন। প্রীতিপূর্ণ সম্ভাষণ ও ভদ্রতাসূচক আলাপা-আলোচনার পর একপাশে উপবেশন করলেন। একপাশে উপবিষ্ট কোশলরাজ প্রসেনজিৎ ভগবানকে বললেন, ‘প্রভু গৌতম, আপনি অনুত্তর সম্যকসম্বোধি লাভ করেছেন বলে স্বীকার করেন কি?’ “‘মহারাজ, যদি কেউ কাউকে সম্যকরূপে বলতে চায় যে, ‘অনুত্তর সম্যকসম্বোধি লাভ করেছেন’, তাহলে সে আমাকেই বলতে পারে। মহারাজ, আমিই অনুত্তর সম্যকসম্বোধি লাভ করেছি।’

“প্রভু গৌতম, যেসব শ্রমণ-ব্রাহ্মণ সংঘনেতা, গণনেতা, গণাচার্য, প্রসিদ্ধ, যশস্বী, তীর্থঙ্কর (ধর্মপ্রবর্তক) এবং বহুজনের সম্মানিত; যেমন : পূরাণ কাশ্যপ, মক্ষলি গোসাল, নির্গন্থ নাথপুত্র, সঞ্জয় বেলাস্থিপুত্র, পকুধ কচ্চায়ন, অজিত কেশকম্বল; তারাও ‘অনুত্তর সম্যকসম্বোধি লাভ করেছেন, এরূপ স্বীকার করেন কি না?’ আমার এরূপ প্রশ্নে অনুত্তর সম্যকসম্বোধি লাভ করেছেন বলে দাবি করেন না। প্রভু গৌতম, আপনি তো বয়সে নবীন এবং নবপ্রব্রজিত?’

‘মহারাজ, চার জনকে ছোটো ভেবে অবজ্ঞা ও অবহেলা করা অনুচিত। কোন চারজন? মহারাজ, ক্ষত্রিয় বা রাজকুমারকে ছোটো ভেবে অবজ্ঞা ও অবহেলা করা অনুচিত। সর্পকে ছোটো বলে অবজ্ঞা ও অবহেলা করা অনুচিত। অগ্নিকে ছোটো ভেবে অবজ্ঞা ও অবহেলা করা অনুচিত। কোনো ভিক্ষুকে ছোটো বা নবীন বলে অবজ্ঞা ও অবহেলা করা অনুচিত। মহারাজ, এই চার জনকে ছোটো ভেবে অবজ্ঞা ও অবহেলা করা অনুচিত।

ভগবান এরূপ বললেন। এভাবে বলার পর সুগত শাস্তা আবার এরূপ বললেন :

‘জাতিসম্পন্ন, অভিজাত, যশস্বী ক্ষত্রিয় বা রাজকুমারকে বয়সে নবীন বলে অবজ্ঞা করা উচিত নয়। লোকে তাকে অবহেলা করে না। কারণ, সেই ক্ষত্রিয় (রাজকুমার) রাজত্ব লাভ করে অবহেলাকারীকে ক্রোধবশে কঠোর রাজদণ্ড দিতে পারে। তাই নিজের জীবন রক্ষার জন্য তাকে এড়িয়ে চলতে হবে।’

‘গ্রামে বা অরণ্যে যেখানে সর্প দেখবে তাকে ছোটো বলে অবহেলা বা উপেক্ষা করবে না। লোকে তাকে উপেক্ষা (তথা উত্যক্ত) করে না। সর্প উচু-নিচু হয়ে নানাভাবে বিচরণ করে থাকে। সেই সর্প যেকোনো সময় (উত্যক্তকারী) মূর্খ নরনারীকে দংশন করতে পারে। তাই নিজের জীবন রক্ষার জন্য সর্পকে এড়িয়ে চলতে হবে।’

‘সর্বভুক, প্রজ্বলিত, কালো শিখা উত্তোলনকারী অগ্নিকে ক্ষুদ্র বলে উপেক্ষা করবে না। লোকে অগ্নিকে অবহেলা করে না। কারণ, সেই ক্ষুদ্র অগ্নি উপাদান লাভ করে মহারূপ ধারণপূর্বক (অবহেলাকারী) মূর্খ নর-নারীকে দগ্ধ করতে পারে। তাই নিজের জীবন রক্ষার্থে ক্ষুদ্রাগ্নিকে এড়িয়ে চলবে।’

‘কালো শিখা উত্তোলনকারী অগ্নি যখন বন দগ্ধ করে, দিবা-রাত্রি শেষে দগ্ধ বনে আবার তৃণ-গুল্ম-বৃক্ষ-লতাদিও শাখা-পল্লব জন্মে। সেরূপ শীলসম্পন্ন ভিক্ষু স্বীয় শীলতেজে দগ্ধ হয়। তার কোনো পুত্র, পশুসম্পদ থাকে না, এবং উত্তরাধিকারীরাও ধনলাভ হতে বঞ্চিত হয়। তারা বংশহীন উত্তরাধিকারশূন্য হয়ে ছিন্নমস্তক তালবৃক্ষ সদৃশ হয়। তাই পণ্ডিত ব্যক্তি নিজের মঙ্গলের জন্য সর্প, অগ্নি, যশস্বী ক্ষত্রিয় ও শীলবান ভিক্ষুকে সম্যকরূপে ভালো আচরণ করে।’

এরূপ বলা হলে কোশলরাজ প্রসেনজিৎ ভগবানকে বললেন, ‘ভন্তে, অতি সুন্দর! অতি চমৎকার! ভন্তে, যেমন কেউ অধোমুখী পাত্রকে ঊর্ধ্বমুখী করে, আচ্ছাদিতকে উন্মুক্ত করে, পথভ্রষ্টকে পথ দেখিয়ে দেয়, অথবা চক্ষুষ্মানেরা যাতে রূপগুলো দেখে, সেজন্য অন্ধকারে তৈলপ্রদীপ প্রজ্বলন করে; ঠিক এভাবেই ভগবানও নানা পর্যায়ে ধর্মদেশনা করলেন। ভন্তে, আমি ভগবানের শরণাপন্ন হচ্ছি, ধর্ম এবং ভিক্ষুসংঘেরও শরণাপন্ন হচ্ছি। ভন্তে ভগবান, আজ থেকে আমাকে আমরণ আপনার শরণাপন্ন উপাসক হিসেবে গ্রহণ করুন।’

২. পুরুষ সূত্র
১১৩. শ্রাবস্তী নিদান। সে-সময়ে কোশলরাজ প্রসেনজিৎ ভগবানের কাছে উপস্থিত হলেন। উপস্থিত হয়ে ভগবানকে অভিবাদনপূর্বক একপাশে উপবেশন করলেন। একপাশে উপবিষ্ট কোশলরাজ প্রসেনজিৎ ভগবানকে এরূপ বললেন, ‘ভন্তে, অহিতের জন্য, দুঃখের জন্য ও অস্বাচ্ছন্দ্যে অবস্থানের জন্য মানুষের কত প্রকার ধর্ম আধ্যাত্মিকভাবে উৎপন্ন হয়?’

‘মহারাজ, অহিতের জন্য, দুঃখের জন্য ও অস্বাচ্ছন্দ্যে অবস্থানের জন্য মানুষের তিন প্রকার ধর্ম আধ্যাত্মিকভাবে উৎপন্ন হয়। তিন প্রকার কী কী? মহারাজ, অহিতের জন্য, দুঃখের জন্য ও অস্বাচ্ছন্দ্যে অবস্থানের জন্য মানুষের লোভধর্ম, দ্বেষধর্ম এবং মোহধর্ম আধ্যাত্মিকভাবে উৎপন্ন হয়। মহারাজ, অহিতের জন্য, দুঃখের জন্য ও অস্বাচ্ছন্দ্যে অবস্থানের জন্য মানুষের এই তিন প্রকার ধর্ম আধ্যাত্মিকভাবে উৎপন্ন হয়। ভগবান এরূপ বললেন...।

‘ত্বকসার বাঁশ বা নল যেমন স্বীয় ফলে বিনাশপ্রাপ্ত হয়, তেমনি আত্মজাত লোভ, দ্বেষ, মোহ পাপচিত্তসম্পন্ন ব্যক্তিকে ধ্বংস করে।’

৩. জরা-মরণ সূত্র
১১৪. শ্রাবস্তী নিদান। একপাশে উপবিষ্ট কোশলরাজ প্রসেনজিৎ ভগবানকে এরূপ বললেন, ‘ভন্তে, জন্মপ্রাপ্ত ব্যক্তির জরা-মৃত্যু থেকে অব্যাহতি আছে কী?’ মহারাজ, জন্মপ্রাপ্ত ব্যক্তির জরা-মৃত্যু থেকে অব্যাহতি নেই। যেমন মহারাজ, ক্ষত্রিয় মহাঐশ্বর্যশালী, ধনী, মহাধনী, বিপুল ভোগসম্পত্তির অধিকারী, প্রভূত স্বর্ণ-রৌপ্যের মালিক, প্রভূত বিত্তসম্পত্তির অধিকারী এবং বহু ধনধান্যে ধনী আছেন, তাঁদেরও জরা-মৃত্যু থেকে রেহাই নেই। মহারাজ, যেসব ব্রাহ্মণ মহাঔশ্বর্যশালী... যেসব গৃহপতি মহাঐশ্বর্যশালী, ধনী, মহাধনী, বিপুল ভোগসম্পত্তির অধিকারী, প্রভূত স্বর্ণ-রৌপ্যের মালিক, প্রভূত বিত্তসম্পত্তির অধিকারী এবং বহু ধনধান্যে ধনী আছেন, তাঁদেরও জরা-মৃত্যু থেকে নিষ্কৃতি নেই। মহারাজ, যেসব ভিক্ষু অর্হৎ, ক্ষীণাসব, পূর্ণতাপ্রাপ্ত, কৃতকরণীয়, দুঃখভারমুক্ত, সদর্থপ্রাপ্ত, ভবসংযোজন পরিক্ষীণ ও সম্যকরূপে বিমুক্ত; তাঁদের দেহও ভঙ্গুর স্বভাববিশিষ্ট, নিক্ষেপধর্মী।’ ভগবান এরূপ বললেন...।

‘সুচিত্রিত রাজরথ যেমন নিশ্চিতরূপে জীর্ণতাপ্রাপ্ত হয়, তেমনি দেহও জরায় উপনীত হয়। কিন্তু সৎপুরুষের ধর্ম কখনো জরাগ্রস্ত হয় না, সাধু ও ধর্মশীল ব্যক্তিরা এটি নিঃসন্দেহে বলেন।’

৪. প্রিয় সূত্র
১১৫. শ্রাবস্তী নিদান। একান্তে উপবিষ্ট কোশলরাজ প্রসেজিৎ ভগবানকে এরূপ বললেন, ‘ভন্তে, নির্জনে, নিভৃতে অবস্থানের সময় আমার মনে এরূপ পরিবিতর্ক উৎপন্ন হয়েছিল, ‘আত্মা কাদের প্রিয়, কাদেরই বা আত্মা অপ্রিয়?’ ভন্তে, তখন আমার এরূপ মনে হয়েছিল, ‘কোনো কোনো লোক কায়ে দুশ্চরিত আচরণ করে, বাক্যে দুশ্চরিত আচরণ করে, মনে দুশ্চরিত আচরণ করে; সেসব লোকের আত্মা অপ্রিয়।’ কিন্তু তারা এরূপ বলে থাকে, ‘আমাদের আত্মা প্রিয়’, অথচ তাদের আত্মা অপ্রিয়। তার কারণ কী? অপ্রিয় ব্যক্তি অপর অপ্রিয়জনের প্রতি যেরূপ আচরণ করে, তারা স্বয়ং নিজেদের প্রতি সেরূপ আচরণ করে; তাই তাদের আত্মা অপ্রিয়। কোনো কোনো লোক কায়ে সুচরিত আচরণ করে, বাক্যে সুচরিত আচরণ করে, মনে সুচরিত আচরণ করে; সেসব লোকের আত্মা প্রিয়। কিন্তু তারা এরূপ বলে, ‘আমাদের আত্মা অপ্রিয়’; অথচ তাদের আত্মা প্রিয়। তার কারণ কী? প্রিয় ব্যক্তি অপর প্রিয়জনের প্রতি যেরূপ আচরণ করে, তারা স্বয় নিজেদের প্রতি সেরূপই আচরণ করে; তাই তাদের আত্মা প্রিয়।’

‘মহারাজ, তা ঠিক! মহারাজ, তা ঠিক! মহারাজ, কোনো কোনো লোক কায়ে দুশ্চরিত আচরণ করে, বাক্যে দুশ্চরিত আচরণ করে, মনে দুশ্চরিত আচরণ করে; সেসব লোকের আত্মা অপ্রিয়। কিন্তু তারা এরূপ বলে থাকে, ‘আমাদের আত্মা প্রিয়’, অথচ তাদের আত্মা অপ্রিয়। তার কারণ কী? অপ্রিয় ব্যক্তি অপর অপ্রিয়জনের প্রতি যেরূপ আচরণ করে, তারা স্বয়ং নিজেদের প্রতি সেরূপই আচরণ করে; তাই তাদের আত্মা অপ্রিয়। মহারাজ, কোনো কোনো লোক কায়ে সুচরিত আচরণ করে, বাক্যে সুচরিত আচরণ করে, মনে সুচরিত আচরণ করে; সেসব লোকের আত্মা প্রিয়। কিন্তু তারা এরূপ বলে, ‘আমাদের আত্মা অপ্রিয়’; অথচ তাদের আত্মা প্রিয়। তার কারণ কী? মহারাজ, প্রিয় ব্যক্তি অপর প্রিয়জনের প্রতি যেরূপ আচরণ করে, তারা স্বয়ং নিজেদের প্রতি সেরূপই আচরণ করে; তাই তাদের আত্মা প্রিয়।’ ভগবান এরূপ বললেন...।

‘নিজেকে প্রিয় মনে করলে পাপকাজে লিপ্ত হবে না। দুষ্কার্যকারীর কখনো সুখ লাভ হয় না। মৃত্যুশয্যায় শায়িত ব্যক্তির মনুষ্যভব পরিত্যক্ত হলে কি-ই বা তার নিজের হয়, এবং কী নিয়ে মৃত্যুবরণ করবে? অনুগমনকারী ছায়ার ন্যায় তার কী অনুগামী হয়?’

‘মরণশীল ব্যক্তির কৃত পাপ ও পুণ্য উভয়ই তার নিজের হয়। তা নিয়েই সে মৃত্যুবরণ করে। এই পাপ এবং পুণ্যই অনুগমনকারী ছায়ার ন্যায় তার অনুগামী হয়।’

‘তাই পরলোকের জন্য নানাবিধ পুণ্য সঞ্চয় করা উচিত, কারণ পরলোকে প্রাণিগণের পুণ্যগুলো প্রতিষ্ঠিত হয়।’

৫. আত্ম-রক্ষিত সূত্র
১১৬. শ্রাবস্তী নিদান। একান্তে উপবিষ্ট কোশলরাজ প্রসেজিৎ ভগবানকে এরূপ বললেন, ‘ভন্তে, নির্জনে, নিভৃতে অবস্থানকালে আমার চিত্তে এরূপ পরিবিতর্ক উৎপন্ন হয়েছিল, ‘কাদের আত্মা রক্ষিত, কাদের আত্মা অরক্ষিত?’ ভন্তে, তখন আমার এরূপ মনে হয়েছিল, ‘যারা কায়ে দুশ্চরিত আচরণ করে, বাক্যে দুশ্চরিত আচরণ করে, মনে দুশ্চরিত আচরণ করে; তাদের আত্মা অরক্ষিত। যদিও হস্তি-আরোহী সৈন্যদল, অশ্বারোহী সৈন্যদল, রথারোহী সৈন্যদল ও পদাতিক সৈন্যদল তাদের রক্ষা করে; তবুও তাদের আত্মা অরক্ষিত। তার কারণ কী? কারণ, তারা বাহ্যিকভাবে রক্ষিত বটে, কিন্তু আধ্যাত্মিকভাবে রক্ষিত নয়। সে-কারণে তাদের আত্মা অরক্ষিত। যারা কায়ে সুচরিত আচরণ করে, বাক্যে সুচরিত আচরণ করে, মনে সুচরিত আচরণ করে; তাদের আত্মা রক্ষিত। যদিও হস্তি-আরোহী সৈন্যদল, অশ্বারোহী সৈন্যদল, রথারোহী সৈন্যদল ও পদাতিক সৈন্যদল তাদের রক্ষা করে না; তবুও তাদের আত্মা রক্ষিত। তার কারণ কী? কারণ, তারা বাহ্যিকভাবে রক্ষিত না হলেও আধ্যাত্মিকভাবে রক্ষিত। সেহেতু তাদের আত্মা রক্ষিত।’

‘মহারাজ, তা ঠিক! মহারাজ, তা ঠিক! যারা কায়ে দুশ্চরিত আচরণ করে... তাদের আত্মা অরক্ষিত। তার কারণ কী? মহারাজ, তারা বাহ্যিকভাবে রক্ষিত বটে, কিন্তু আধ্যাত্মিকভাবে রক্ষিত নয়; তাই তাদের আত্মা অরক্ষিত। মহারাজ, যারা কায়ে সুচরিত আচরণ করে, বাক্যে সুচরিত আচরণ করে, মনে সুচরিত আচরণ করে; তাদের আত্মা রক্ষিত। যদিও হস্তি-আরোহী সৈন্যদল, অশ্বারোহী সৈন্যদল, রথারোহী সৈন্যদল ও পদাতিক সৈন্যদল তাদের রক্ষা করে না; তবুও তাদের আত্মা রক্ষিত। তার কারণ কী? কারণ মহারাজ, তারা বাহ্যিকভাবে রক্ষিত না হলেও আধ্যাত্মিকভাবে রক্ষিত; তাই তাদের আত্মা রক্ষিত।’ ভগবান এরূপ বললেন...।

‘যিনি কায়সংযমে সাধু, বাক্যসংযমে সাধু এবং মনসংযমেও সাধু, তিনি সব বিষয়ে সাধু। প্রত্যেক বিষয়ে সংযমী সেই (পাপে) লজ্জাশীল ব্যক্তিকে প্রকৃতভাবে রক্ষিত বলা হয়।’

৬. অল্প সূত্র
১১৭. শ্রাবস্তী নিদান। একান্তে উপবিষ্ট কোশলরাজ প্রসেজিৎ ভগবানকে এরূপ বললেন, ‘ভন্তে, নির্জনে, নিভৃতে অবস্থানের সময় আমার চিত্তে এরূপ পরিবিতর্ক উৎপন্ন হয়েছিল, ‘অল্প সত্ত্বগণ আছেন যারা জগতে উত্তম উত্তম ভোগসম্পত্তি লাভ করেও সেসবে উন্মত্ত হন না, মাতাল হন না, কামাচারে তৃষ্ণা উৎপন্ন করেন না এবং সত্ত্বগণের প্রতি অনাচার করেন না। অথচ, বহু সত্ত্ব আছে যারা উত্তম উত্তম ভোগসম্পত্তি লাভ করে সেসবে উন্মত্ত হয়, মাতাল হয়, কামাচারে তৃষ্ণা উৎপন্ন করে এবং সত্ত্বগণের প্রতি অনাচার করে।’

‘মহারাজ, তা ঠিক! মহারাজ, তা ঠিক! মহারাজ, অল্প সত্ত্বগণ আছেন যারা জগতে উত্তম উত্তম ভোগসম্পত্তি লাভ করেও সেসবে উন্মত্ত হন না, মাতাল হন না, কামাচারে তৃষ্ণা উৎপন্ন করেন না এবং সত্ত্বগণের প্রতি অনাচার করেন না। অথচ, বহু সত্ত্ব আছে যারা উত্তম উত্তম ভোগসম্পত্তি লাভ করে সেসবে উন্মত্ত হয়, মাতাল হয়, কামাচারে তৃষ্ণা উৎপন্ন করে এবং সত্ত্বগণের প্রতি অনাচার করে।’ ভগবান এরূপ বললেন...।

‘পার্থিব ভোগসম্পত্তির প্রতি আসক্তজনেরা, কামাচারানুরক্ত, কামাচারে বিমোহিত ব্যক্তিরা ফাঁদে আবদ্ধ মৃগের মতো উপায় বোঝে না। পরিণামে সেই (অসদাচারণ) দুঃখদায়ক হয়, এটাই পাপীর বিপাক।’

৭. বিচারালয় সূত্র
১১৮. শ্রাবস্তী নিদান। একান্তে উপবিষ্ট কোশলরাজ প্রসেজিৎ ভগবানকে এরূপ বললেন, “ভন্তে, আমি বিচারালয়ে বসে অনেক ক্ষত্রিয়মহাধনী, ব্রাহ্মণমহাধনী এবং গৃহপতিমহাধনীকে দেখি যে, তাঁরা আঢ্য, মহাধনী, মহাভোগসম্পত্তির অধিকারী, প্রভূত স্বর্ণ-রৌপ্যের মালিক, বিপুল বিত্তসম্পত্তির অধিকারী এবং বহু ধন-ধান্যে ধনী হয়েও কামহেতু (কাম্যবস্তু লাভের জন্য), কামনিদানে (কাম্যবস্তুর প্রত্যয়ে) ও কামাধিকরণে (কাম্যবস্তুর কারণে) সম্প্রজ্ঞানে মিথ্যা ভাষণ করে। ভন্তে, তখন আমার এরূপ মনে হয়, ‘নিশ্চয়ই এখন আমার এই বিচারালয়ে কোনো ভদ্রমুখ (বিনীত স্বভাববিশিষ্ট লোক) দেখা যাবে।”

‘মহারাজ, তা ঠিক! মহারাজ, তা ঠিক! যারা ক্ষত্রিয়মহাধনী, ব্রাহ্মণমহাধনী এবং গৃহপতিমহাধনী, তাঁরা আঢ্য, মহাধনী, মহাভোগসম্পত্তির অধিকারী, প্রভূত স্বর্ণ-রৌপ্যের মালিক, বিপুল বিত্তসম্পত্তির অধিকারী এবং বহু ধন-ধান্যে ধনী হয়েও কামহেতু (কাম্যবস্তু লাভের জন্য), কামনিদানে (কাম্যবস্তুর প্রত্যয়ে) ও কামাধিকরণে (কাম্যবস্তুর কারণে) সম্প্রজ্ঞানে মিথ্যা ভাষণ করে। তা তাদের দীর্ঘকাল অহিত ও দুঃখের কারণ হবে।’ ভগবান এরূপ বললেন...।

‘পার্থিব ভোগসম্পত্তির প্রতি আসক্তজনেরা, কামাচারানুরক্ত, কামাচারে বিমোহিত ব্যক্তিরা জালে আবদ্ধ মাছের ন্যায় উপায় বোঝে না। পরিণামে সেই (অসদাচারণ) দুঃখদায়ক হয়, এটাই পাপীর বিপাক।’

৮. মল্লিকা সূত্র
১১৯. শ্রাবস্তী নিদান। সে-সময়ে কোশলরাজ প্রসেনজিৎ রাণী মল্লিকা দেবীর সাথে রাজপ্রাসাদে আরোহণ করছেন। তখন কোশলরাজ প্রসেনজিৎ রাণী মল্লিকা দেবীকে এরূপ বললেন, ‘মল্লিকা, নিজের চেয়ে তোমার অন্য কোনো প্রিয়তর আছে কি?’ ‘না মহারাজ, নিজের চেয়ে আমার অন্য কোনো প্রিয়তর নেই। মহারাজ, নিজের চেয়ে আপনার অন্য কোনো প্রিয়তর আছে কি?’ ‘মল্লিকা, নিজের চেয়ে আমারও অন্য কোনো প্রিয়তর নেই।’

অনন্তর কোশলরাজ প্রসেনজিৎ প্রাসাদ থেকে নেমে ভগবানের কাছে উপস্থিত হলেন। উপস্থিত হয়ে ভগবানকে অভিবাদনপূর্বক একপাশে বসলেন। একান্তে উপবিষ্ট কোশলরাজ প্রসেনজিৎ ভগবানকে বললেন, ‘ভন্তে, আমি রাণী মল্লিকা দেবীর সাথে রাজপ্রাসাদোপরে আরোহণ করে রাণী মল্লিকা দেবীকে বললাম, ‘মল্লিকা, নিজের চেয়ে তোমার অন্য কোনো প্রিয়তর আছে কি?’ ভন্তে, আমি এরূপ বললে মল্লিকা দেবী আমাকে বললো, ‘না মহারাজ, নিজের চেয়ে আমার অন্য কোনো প্রিয়তর নেই। মহারাজ, নিজের চেয়ে আপনার অন্য কোনো প্রিয়তর আছে কি?’ ভন্তে, এরূপ বলা হলে আমি মল্লিকা দেবিকে বললাম, ‘মল্লিকা, নিজের চেয়ে আমারও অন্য কোনো প্রিয়তর নেই।’

অনন্তর ভগবান এই অর্থ জ্ঞাত হয়ে তাৎক্ষণিকভাবে এই গাথাটি ভাষণ করলেন :

‘মনে মনে সবদিকে খুঁজেও নিজের চেয়ে প্রিয়তর কোথাও পাইনি। স্বতন্ত্র ব্যক্তি বা অন্য সবার কাছে নিজ তেমনই খুব প্রিয়। তাই আত্মপ্রেমী হয়ে অপরকে কেউ হিংসা করবে না।’

৯. যজ্ঞ সূত্র
১২০. শ্রাবস্তী নিদান। সে-সময়ে কোশলরাজ প্রসেনজিতের মহাযজ্ঞ আয়োজন হয়। পঞ্চশত বৃষভ, পঞ্চশত বৎসতর (দামড়া গোশাবক), পঞ্চশত বৎসতরী, পঞ্চশত ছাগল এবং পঞ্চশত ভেড়া যজ্ঞের জন্য যূপকাষ্ঠে নীত হচ্ছে। দণ্ডে ভীত, ভয়ে ত্রাসিত দাস, দূত ও কর্মচারীরা অশ্রুমুখে রোদন করতে করতে নিজ নিজ কর্তব্য-কর্মগুলো সম্পাদন করছে।

তখন বহুসংখ্যক ভিক্ষু পূর্বাহ্ণ সময়ে চীবর পরিধান করে পাত্র-চীবর (সঙ্ঘাটি) নিয়ে শ্রাবস্তীতে পিণ্ডার্থে প্রবেশ করলেন। পিণ্ডচারণ করে ভোজনের পর ভগবানের কাছে উপস্থিত হলেন। উপস্থিত হয়ে ভগবানকে অভিবাদনপূর্বক একান্তে উপবেশন করলেন। একান্তে উপবিষ্ট সেই ভিক্ষুগণ ভগবানকে বললেন, ‘ভন্তে, কোশলরাজ প্রসেনজিতের মহাযজ্ঞ আয়োজন হয়েছে। সেখানে পঞ্চশত বৃষভ, পঞ্চশত বৎসতর, পঞ্চশত বৎসতরী, পঞ্চশত ছাগল এবং পঞ্চশত ভেড়া যজ্ঞের জন্য যূপকাষ্ঠে নীত হচ্ছে। দণ্ডে ভীত, ভয়ে ত্রাসিত দাস, দূত ও কর্মচারীরা অশ্রুমুখে রোদন করতে করতে নিজ নিজ কর্তব্য-কর্মগুলো সম্পাদন করছে।’

অনন্তর ভগবান এর অর্থ জ্ঞাত হয়ে তাৎক্ষণিকভাবে এই গাথাগুলো ভাষণ করলেন :

‘অশ্বমেধ (অশ্ববলি), পুরুষমেধ (পুরুষবলি), শম্যপ্রাশ (এক প্রকার বলি দান), বাজপেয় (বা ঘৃতাহুতি যজ্ঞ) ও নিরর্গল মহোৎসবে মহাযজ্ঞ সম্পাদন করলেও তা কখনো ফলপ্রসূ হয় না।’

‘যে যজ্ঞে ছাগল, ভেড়া, গরু প্রভৃতি প্রাণী নির্মমভাবে নিহত হয়, সেই যজ্ঞে সর্বগুণে গুণান্বিত মহর্ষিগণ উপস্থিত হন না।’

‘যে যজ্ঞগুলোতে পশুবলিহীন, সর্বদা দানের অনুকূল এবং ছাগল, ভেড়া, গরু প্রভৃতি প্রাণী হত্যা করা হয় না, সেই যজ্ঞগুলোতেই সর্বগুণে গুণান্বিত মহর্ষিগণ উপস্থিত হন।’‘পণ্ডিত ব্যক্তিরা এই দানযজ্ঞ সম্পাদন করেন, এরুপ যজ্ঞই মহাফলপ্রসূ হয়। এমন যজ্ঞ সম্পাদনকারীর পুণ্যই হয়, পাপ হয় না; যজ্ঞ মহৎ হয় এবং দেবতারাও আনন্দিত হন।’

১০. বন্ধন সূত্র
১২১. সে-সময়ে কোশলরাজ প্রসেনজিতের নির্দেশে জনতা বন্ধিত হলো, কেউ কেউ দড়ি দিয়ে, কেউ কেউ শিকল দিয়ে এবং কেউ কেউ লোহার শিকল দিয়ে।

তখন বহুসংখ্যক ভিক্ষু পূর্বাহ্ণ সময়ে চীবর পরিধানপূর্বক পাত্র-চীবর নিয়ে শ্রাবস্তীতে পিণ্ডচারণের জন্য প্রবেশ করলেন। শ্রাবস্তীতে পিণ্ডচারণ করে ভোজনের পর ভগবানের কাছে উপস্থিত হলেন। উপস্থিত হয়ে ভগবানকে অভিবাদন করে একান্তে উপবেশন করলেন। একান্তে উপবিষ্ট সেই ভিক্ষুগণ ভগবানকে বললেন, ‘ভন্তে, কোশলরাজ প্রসেনজিতের আদেশে জনতা বন্ধিত হয়েছে, কেউ কেউ দড়ি দিয়ে, কেউ কেউ শিকল দিয়ে এবং কেউ কেউ লোহার শিকল দিয়ে।’

অতঃপর ভগবান ইহার অর্থ জ্ঞাত হয়ে তাৎক্ষণিকভাবে এই গাথাগুলো ভাষণ করলেন :

‘লৌহবন্ধন, কাষ্ঠবন্ধন বা রজ্জুবন্ধন প্রভৃতি বন্ধনকে ধীর ব্যক্তিরা দৃঢ় বন্ধন বলেন না। তাঁরা মণিকু-লগুলোতে অনুরক্ত ব্যক্তির বা স্ত্রী-পুত্রে আসক্ত ব্যক্তির তৃষ্ণাবন্ধনকে দৃঢ় বন্ধন বলেন। এই অধোগতিদায়ক বন্ধন শিথিল করে, দুচ্ছেদ্য বন্ধন ছেদন করে এবং কামসুখ পরিত্যাগ করে অনাসক্ত ব্যক্তিরা পরিভ্রমণ করেন।’

প্রথম বর্গ সমাপ্ত।

স্মারক-গাথা :

দহর, পুরুষ, জরা, প্রিয়, আর আত্ম-রক্ষিত,

অল্প, বিচারালয়, মল্লিকা, যজ্ঞ ও বন্ধন উক্ত।


 

২. দ্বিতীয় বর্গ
১. সপ্ত জটিল সূত্র
১২২. একসময় ভগবান শ্রাবস্তীর মিগারমাতা (বিশাখা) প্রদত্ত পূর্বারাম বিহারে অবস্থান করছেন। তখন ভগবান সায়াহ্ন সময়ে নির্জনতা হতে উঠে বাহির দ্বারের প্রকোষ্ঠে উপবিষ্ঠ হন। অনন্তর কোশলরাজ প্রসেনজিৎ ভগবানের কাছে উপস্থিত হয়ে অভিবাদনপূর্বক একপাশে উপবেশন করলেন।

সে-সময় সাতজন জটিল, সাতজন নির্গ্রন্থ, সাতজন অচেলক, সাতজন একবস্ত্রধারী সন্ন্যাসী এবং সাতজন দীর্ঘ-চুল-নখ-লোমবিশিষ্ট পরিব্রাজক তাদের ব্যবহারযোগ্য বিবিধ দ্রব্যসামগ্রী নিয়ে ভগবানের নিকটবর্তী হয়ে যাচ্ছেন। তখন কোশলরাজ প্রসেনজিৎ আসন হতে উঠে উত্তরীয় বস্ত্র একাংশ করলেন এবং দক্ষিণ জানু মাটিতে রেখে সাতজন জটিল, সাতজন নির্গ্রন্থ, সাতজন অচেলক, সাতজন একবস্ত্রধারী সন্ন্যাসী এবং সাতজন দীর্ঘ-চুল-নখ-লোমবিশিষ্ট পরিব্রাজকের উদ্দেশে অঞ্জলিবদ্ধ প্রণাম নিবেদন করলেন। আর তিনবার নিজের নাম প্রকাশ করলেন, ‘ভন্তে, আমি কোশলরাজ প্রসেনজিৎ, আমি কোশলরাজ প্রসেনজিৎ, আমি কোশলরাজ প্রসেনজিৎ।’

অনন্তর কোশলরাজ প্রসেনজিৎ সেই সাতজন জটিল, সাতজন নির্গ্রন্থ, সাতজন অচেলক, সাতজন একবস্ত্রধারী সন্ন্যাসী এবং সাতজন পরিব্রাজকের গমনের পর আবার ভগবানের কাছে উপস্থিত হলেন। উপস্থিত হয়ে ভগবানকে অভিবাদন করে একান্তে বসলেন। একান্তে উপবিষ্ট কোশলরাজ প্রসেনজিৎ ভগবানকে বললেন, ‘ভন্তে, পৃথিবীতে যেসব অর্হৎ বা অর্হত্ত্বমার্গলাভী আছেন, এরা সবাই তাঁদের মধ্যে অন্যতর।’

“হে মহারাজ, আপনার মতো গৃহী, কামভোগী, পুত্র-কন্যাসমন্বিত হয়ে বসবাসকারী, কাশিচন্দন-বিলাসী, মালা-গন্ধ-বিলেপনধারী ও স্বর্ণ-রৌপ্যগ্রাহীর পক্ষে জানা দুষ্কর যে, ‘এরা অর্হৎ বা এরা অর্হত্ত্বমার্গলাভী।’

হে মহারাজ, একসঙ্গে বসবাসের মাধ্যমে শীল সম্বন্ধে জানতে হবে। তাও আবার দীর্ঘকালের সংসর্গে জানতে হবে, ক্ষণিক সংসর্গে নয়; মনোযোগের মাধ্যমে জানতে হবে, অমনোযোগের মাধ্যমে নয়; প্রজ্ঞাবানের দ্বারা জানতে হবে, দুষ্প্রাজ্ঞের দ্বারা নয়। মহারাজ, আচার-ব্যবহারে শুদ্ধতা সম্বন্ধে জানতে হবে। তাও আবার দীর্ঘকালের আচার-ব্যবহারে জানতে হবে, ক্ষণিক আচার-ব্যবহারে নয়; মনোযোগের মাধ্যমে জানতে হবে, অমনোযোগের মাধ্যমে নয়; প্রজ্ঞাবানের দ্বারা জানতে হবে, দুষ্প্রাজ্ঞের দ্বারা নয়। মহারাজ, বিপদ-আপদে শক্তি সম্বন্ধে জানতে হবে। তাও আবার দীর্ঘকালের দ্বারা জানতে হবে, ক্ষণিককালে নয়; মনোযোগের মাধ্যমে জানতে হবে, অমনোযোগের মাধ্যমে নয়; প্রজ্ঞাবানের দ্বারা জানতে হবে, দুষ্প্রাজ্ঞের দ্বারা নয়। মহারাজ, কথোপকথনের মাধ্যমে প্রজ্ঞা সম্বন্ধে জানতে হবে। তাও আবার দীর্ঘকাল কথোপকথনের দ্বারা জানতে হবে, ক্ষণিককালে নয়; মনোযোগের মাধ্যমে জানতে হবে, অমনোযোগের মাধ্যমে নয়; প্রজ্ঞাবানের দ্বারা জানতে হবে, দুষ্প্রাজ্ঞের দ্বারা নয়।’

“ভন্তে, অতি মনোহর! অতি চমৎকার! ভগবানের এ ভাষণ সুভাষিত, ‘হে মহারাজ, আপনার মতো গৃহী, কামভোগী, পুত্র-কন্যাসমন্বিত হয়ে বসবাসকারী, কাশিচন্দন-বিলাসী, মালা-গন্ধ-বিলেপনধারী ও স্বর্ণ-রৌপ্যগ্রাহীর পক্ষে জানা দুষ্কর যে, ‘এরা অর্হৎ বা এরা অর্হত্ত্বমার্গলাভী।’

হে মহারাজ, একসঙ্গে বসবাসের মাধ্যমে শীল সম্বন্ধে জানতে হবে। তাও আবার দীর্ঘকালের সংসর্গে জানতে হবে, ক্ষণিক সংসর্গে নয়; মনোযোগের মাধ্যমে জানতে হবে, অমনোযোগের মাধ্যমে নয়; প্রজ্ঞাবানের দ্বারা জানতে হবে, দুষ্প্রাজ্ঞের দ্বারা নয়। মহারাজ, আচার-ব্যবহারে শুদ্ধতা সম্বন্ধে জানতে হবে। তাও আবার দীর্ঘকালের আচার-ব্যবহারে জানতে হবে, ক্ষণিক আচার-ব্যবহারে নয়; মনোযোগের মাধ্যমে জানতে হবে, অমনোযোগের মাধ্যমে নয়; প্রজ্ঞাবানের দ্বারা জানতে হবে, দুষ্প্রাজ্ঞের দ্বারা নয়। মহারাজ, বিপদ-আপদে শক্তি সম্বন্ধে জানতে হবে। তাও আবার দীর্ঘকালের দ্বারা জানতে হবে, ক্ষণিককালে নয়; মনোযোগের মাধ্যমে জানতে হবে, অমনোযোগের মাধ্যমে নয়; প্রজ্ঞাবানের দ্বারা জানতে হবে, দুষ্প্রাজ্ঞের দ্বারা নয়। মহারাজ, কথোপকথনের মাধ্যমে প্রজ্ঞা সম্বন্ধে জানতে হবে। তাও আবার দীর্ঘকাল কথোপকথনের দ্বারা জানতে হবে, ক্ষণিককালে নয়; মনোযোগের মাধ্যমে জানতে হবে, অমনোযোগের মাধ্যমে নয়; প্রজ্ঞাবানের দ্বারা জানতে হবে, দুষ্প্রাজ্ঞের দ্বারা নয়।’

‘ভন্তে, এই লোকেরা আমার গুপ্তচর, গোয়েন্দা; তারা জনপদ পরিদর্শন করে আগমন করছে। তাদের দ্বারা প্রথমে জনপদ পর্যবেক্ষিত হয়, তারপর আমি উপস্থিত হই। ভন্তে, তারা এখন দেহের ধূলি, কাদা পরিষ্কার করে সুস্নাত, সুবিলিপ্ত হবে, চুল-গোঁফ-দাড়ি মুণ্ডনকরে শ্বেতবস্ত্র পরিধানপূর্বক পঞ্চকামগুণে অলংকৃত ও লিপ্ত হয়ে বাস করবে।’

তখন ভগবান ইহার অর্থ জ্ঞাত হয়ে তাৎক্ষণিকভাবে এই গাথাগুলো ভাষণ করলেন :

‘দেহবর্ণে ও শারীরিক অবয়বে মানুষকে ভালোরূপে জানা সম্ভব নয়, ক্ষণিক দর্শনে লোককে বিশ্বাস করতে নেই। সুসংযত ব্যক্তির ছদ্মবেশে অসংযত ব্যক্তিরা জগতে বিচরণ করে। তারা অন্তরে অশুদ্ধ হয়েও মাটির নির্মিত কর্ণাবরণ সদৃশ বা স্বর্ণাচ্ছাদিত লৌহমুদ্রার অনুরূপ পরিচ্ছদ পরিধানপূর্বক বাহ্যিকভাবে শোভনীয় হয়ে জগতে বিচরণ করে।’

২. পঞ্চরাজ সূত্র
১২৩. শ্রাবস্তী নিদান। সেই সময়ে পঞ্চকামগুণে মুগ্ধ, ভূষিত ও পঞ্চকামগুণ পরিচর্যাকারী কোশলরাজ প্রসেনজিৎ প্রমুখ পাঁচজন রাজার মধ্যে আলোচনা প্রসঙ্গে কথা উঠল, ‘কামভোগের মধ্যে কোনটি শ্রেষ্ঠ?’ কোনো কোনো রাজা বললেন, ‘কামভোগের মধ্যে রূপ শ্রেষ্ঠ।’ কোনো কোনো রাজা বললেন, ‘কামভোগের মধ্যে শব্দ শ্রেষ্ঠ।’ কোনো কোনো রাজা বললেন, ‘কামভোগের মধ্যে গন্ধ শ্রেষ্ঠ।’ কোনো কোনো রাজা বললেন, ‘কামভোগের মধ্যে রস উত্তম।’ আবার কোনো কোনো রাজা বললেন, ‘কামভোগের মধ্যে স্পর্শ শ্রেষ্ঠ।’ তাঁরা কেউ পরস্পরকে সন্তুষ্ট করতে পারলেন না।

তখন কোশলরাজ প্রসেনজিৎ সেই রাজাদের বললেন, ‘বন্ধুগণ, চলুন আমরা ভগবানের কাছে উপস্থিত হই; উপস্থিত হয়ে ভগবানকে এ বিষয়ে জিজ্ঞেস করি। ভগবান আমাদের যেরূপ ব্যাখ্যা করবেন আমরা সেরূপে ধারণ করব।’ ‘বন্ধু, তা-ই হোক’ বলে সেই রাজাগণ কোশলরাজ প্রসেনজিতের প্রস্তাবে সম্মতি দিলেন।

অনন্তর প্রসেনজিৎ প্রমুখ সেই পাঁচজন রাজা ভগবানের কাছে উপস্থিত হলেন। উপস্থিত হয়ে ভগবানকে অভিবাদনপূর্বক একান্তে উপবেশন করলেন। একান্তে উপবিষ্ট কোশলরাজ প্রসেনজিৎ ভগবানকে বললেন, “ভন্তে, পঞ্চকামগুণে মুগ্ধ, ভূষিত ও পঞ্চকামগুণ পরিচর্যাকারী আমাদের পাঁচজন রাজার মধ্যে আলোচনা প্রসঙ্গে এরূপ কথা উঠেছিল, ‘কামভোগের মধ্যে কোনটি শ্রেষ্ঠ?’ কোনো কোনো রাজা বললেন, ‘কামভোগের মধ্যে রূপ শ্রেষ্ঠ।’ কোনো কোনো রাজা বললেন, ‘কামভোগের মধ্যে শব্দ শ্রেষ্ঠ।’ কোনো কোনো রাজা বললেন, ‘কামভোগের মধ্যে গন্ধ শ্রেষ্ঠ।’ কোনো কোনো রাজা বললেন, ‘কামভোগের মধ্যে রস উত্তম।’ আবার কোনো কোনো রাজা বললেন, ‘কামভোগের মধ্যে স্পর্শ শ্রেষ্ঠ।’ ভন্তে, কামভোগের মধ্যে কোনটি শ্রেষ্ঠ?’

‘হে মহারাজ, মনোজ্ঞপূর্ণকেই (নিজ চিত্তপ্রসাদ) আমি পঞ্চকামগুণের মধ্যে শ্রেষ্ঠ বলি। মহারাজ, যে রূপ একজনের মনোজ্ঞ হয়, সেই রূপ অন্যজনের অপ্রিয় হয়। যে যেই রূপে পরিতৃপ্ত হয়, মনোবাসনা পরিপূর্ণ হয়; সে সেই রূপ হতে উৎকৃষ্টতর, উন্নততর অন্য কোনো রূপ কামনা করে না। সে রূপ তার কাছে পরম হয়, অনুত্তর হয়।

মহারাজ, যে শব্দ একজনের মনোজ্ঞ হয়, সেই শব্দ অন্যজনের অপ্রিয় হয়। যে যেই শব্দে পরিতৃপ্ত হয়, মনোবাসনা পরিপূর্ণ হয়; সে সেই শব্দ হতে উৎকৃষ্টতর, উন্নততর অন্য কোনো শব্দ কামনা করে না। সে শব্দ তার কাছে পরম হয়, অনুত্তর হয়।

মহারাজ, যে গন্ধ একজনের মনোজ্ঞ হয়, সেই গন্ধ অন্যজনের অপ্রিয় হয়। যে যেই গন্ধে পরিতৃপ্ত হয়, মনোবাসনা পরিপূর্ণ হয়; সে সেই গন্ধ হতে উৎকৃষ্টতর, উন্নততর অন্য কোনো গন্ধ কামনা করে না। সে গন্ধ তার কাছে পরম হয়, অনুত্তর হয়।

মহারাজ, যে রস একজনের মনোজ্ঞ হয়, সেই রস অন্যজনের অপ্রিয় হয়। যে যেই রসে পরিতৃপ্ত হয়, মনোবাসনা পরিপূর্ণ হয়; সে সেই রসে হতে উৎকৃষ্টতর, উন্নততর অন্য কোনো রস কামনা করে না। সে রস তার কাছে পরম হয়, অনুত্তর হয়।

মহারাজ, যে স্পর্শ একজনের মনোজ্ঞ হয়, সেই স্পর্শ অন্যজনের অপ্রিয় হয়। যে যেই স্পর্শে পরিতৃপ্ত হয়, মনোবাসনা পরিপূর্ণ হয়; সে সেই স্পর্শ হতে উৎকৃষ্টতর, উন্নততর অন্য কোনো স্পর্শ কামনা করে না। সে স্পর্শ তার কাছে পরম হয়, অনুত্তর হয়।’

সে-সময়ে চন্দনঙ্গলিক উপাসক সেই পরিষদে উপবিষ্ট ছিলেন। তখন চন্দনঙ্গলিক উপাসক আসন হতে উঠে উত্তরীয় বস্ত্র একাংশ করলেন এবং ভগবানের দিকে অঞ্জলিবদ্ধ প্রণাম নিবেদন করে ভগবানকে বললেন, ‘ভগবান, আমার কিছু বলতে ইচ্ছা করছে; সুগত, আমার কিছু বলতে ইচ্ছা করছে।’ ভগবান বললেন, ‘হে চন্দনঙ্গলিক, (তোমার ইচ্ছা) প্রকাশ কর।’

তখন চন্দনঙ্গলিক উপাসক ভগবানের সম্মুখে তদনুরূপ গাথায় গুণগান গাইলেন, ‘সকালে প্রস্ফুটিত সৌরভযুক্ত লালপদ্ম যেমন অতীব সুগন্ধযুক্ত হয়; তেমনি মুনিশ্রেষ্ঠ বুদ্ধকে দেখুন, তিনি আকাশে উজ্জ্বল সূর্যের ন্যায় (গুণসৌরভে) দীপ্তিমান।’

অনন্তর পাঁচজন রাজা চন্দনঙ্গলিক উপাসককে পাঁচটি উত্তরীয় বস্ত্র দান দিলেন। চন্দনঙ্গলিক উপাসক পুনরায় সেই পাঁচটি উত্তরীয় বস্ত্র ভগবানকে দান করলেন।

৩. দ্রোণপাক সূত্র
১২৪. শ্রাবস্তী নিদান। সেমসয়ে কোশলরাজ প্রসেনজিৎ দ্রোণপাক অন্ন ভোজন করতেন। তখন তিনি মাত্রাতিরিক্ত ভোজন করে ভগবানের কাছে উপনি'ত হলেন। উপস্থিত হয়ে ভগবানকে অভিবাদন করে একান্তে উপবেশন করলেন।

অনন্তর ভগবান কোশলরাজ প্রসেনজিতের মাত্রাতিরিক্ত ভোজনের বিষয় অবগত হয়ে সেই সময়ে এই গাথা ভাষণ করলেন :

‘স্মৃতিমান ব্যক্তি লব্ধ ভোজনে সর্বদা মাত্রা রাখেন, তাতে তাঁর বেদনা সূক্ষ্ম হয়, ভুক্তদ্রব্য আস্তে আস্তে পরিপাক হয়, এবং আয়ুও রক্ষা হয়।’

সে-সময়ে সুদর্শন মানব কোশলরাজ প্রসেনজিতের পেছনে স্থিত ছিলেন। তখন কোশলরাজ প্রসেনজিৎ সুদর্শন মানবকে ডেকে বললেন, ‘বৎস সুদর্শন, এসো, তুমি ভগবানের নিকটে এই গাথাটি সম্যকরূপে শিক্ষা করে আমার ভোজনের সময় ভাষণ কর। আমি প্রতিদিন তোমাকে একশত করে মুদ্রা দিব।’ ‘দেব, তা-ই হোক’ বলে সুদর্শন মানব কোশলরাজ প্রসেনজিৎকে প্রতিশ্রুতি দিয়ে ভগবানের কাছে এই গাথাটি উত্তমরূপে শিক্ষা করে তদনুরূপে কোশলরাজ প্রসেনজিতের ভোজনকালে ভাষণ করতেন :

‘স্মৃতিমান ব্যক্তি লব্ধ ভোজনে সর্বদা মাত্রা রাখেন, তাতে তাঁর বেদনা সূক্ষ্ম হয়, ভুক্তদ্রব্য আস্তে আস্তে পরিপাক হয়, এবং আয়ুও রক্ষা হয়।’

অনন্তর কোশলরাজ প্রসেনজিৎ নিয়মিত এক নালি পরিমাণ ভোজনের জন্য নিয়ম করলেন। এর ফলে তাঁর শরীরের স্তুলতা হ্রাস পেল। তিনি অন্য একদিন হাত দিয়ে দেহমার্জন করার সময়ে এই ভাবোদ্দীপক বাক্য বললেন, ‘ভগবান আমাকে ইহকাল ও পরকাল উভয় অর্থেই অনুকম্পা করেছেন।’

৪. প্রথম সংগ্রাম সূত্র
১২৫. শ্রাবস্তী নিদান। তখন বৈদেহিপুত্র মগধরাজ অজাতশত্রু চতুরঙ্গিনী সৈন্য (হস্তী-অশ্ব-রথ-পদাতিক সৈন্য) রণসজ্জায় সজ্জিত করে কাশিরাজ্যে কোশলরাজ প্রসেনজিতের বিরুদ্ধে যুদ্ধের জন্য গমন করলেন। কোশলরাজ প্রসেনজিৎ সংবাদ পেলেন, ‘বৈদেহিপুত্র মগধরাজ অজাতশত্রু নাকি রণসজ্জায় সজ্জিত চতুরঙ্গিনী সৈন্যদল নিয়ে আমার সাথে যুদ্ধ করতে কাশিরাজ্যে আগমন করছেন।’ অনন্তর কোশলরাজ প্রসেনজিৎও চতুরঙ্গিনী সৈন্যদল রণসজ্জায় সজ্জিত করে বৈদেহিপুত্র অজাতশত্রুর সাথে মোকাবেলা করতে কাশিরাজ্যে অগ্রসর হলেন। অতঃপর বৈদেহিপুত্র অজাতশত্রু ও কোশলরাজ প্রসেনজিৎ পরস্পরে যুদ্ধে লিপ্ত হলেন। এই যুদ্ধে বৈদেহিপুত্র অজাতশত্রু কোশলরাজ প্রসেনজিৎকে পরাজিত করলেন। কোশলরাজ প্রসেনজিৎ পরাজিত হয়ে নিজের রাজধানী শ্রাবস্তীতে ফিরে আসলেন।

তখন বহুসংখ্যক ভিক্ষু পূর্বাহ্ণ সময়ে চীবর পরিধান করে পাত্র-চীবর (সঙ্ঘাটি) নিয়ে শ্রাবস্তীতে পিণ্ডচারণের জন্য প্রবেশ করলেন। তথায় পিণ্ডচারণ করে ভোজনের পর ভগবানের সকাছে উপস্থিত হলেন। উপস্থিত হয়ে ভগবানকে অভিবাদনপূর্বক একান্তে উপবেশন করলেন। একান্তে উপবিষ্ট সেই ভিক্ষুগণ ভগবানকে বললেন :

“ভন্তে, বৈদেহিপুত্র মগধরাজ অজাতশত্রু চতুরঙ্গিনী সৈন্য (হস্তী-অশ্ব-রথ-পদাতিক সৈন্য) রণসজ্জায় সজ্জিত করে কাশিরাজ্যে কোশলরাজ প্রসেনজিতের বিরুদ্ধে যুদ্ধের জন্য গমন করলেন। কোশলরাজ প্রসেনজিৎ সংবাদ পেলেন, ‘বৈদেহিপুত্র মগধরাজ অজাতশত্রু নাকি রণসজ্জায় সজ্জিত চতুরঙ্গিনী সৈন্যদল নিয়ে আমার সাথে যুদ্ধ করতে কাশিরাজ্যে আগমন করছেন।’ ভন্তে, অনন্তর কোশলরাজ প্রসেনজিৎও চতুরঙ্গিনী সৈন্যদল রণসজ্জায় সজ্জিত করে বৈদেহিপুত্র অজাতশত্রুর সাথে মোকাবেলা করতে কাশিরাজ্যে অগ্রসর হলেন। ভন্তে, অতঃপর বৈদেহিপুত্র অজাতশত্রু ও কোশলরাজ প্রসেনজিৎ পরস্পরে যুদ্ধে লিপ্ত হলেন। এই যুদ্ধে বৈদেহিপুত্র অজাতশত্রু কোশলরাজ প্রসেনজিৎকে পরাজিত করলেন। কোশলরাজ প্রসেনজিৎ পরাজিত হয়ে নিজের রাজধানী শ্রাবস্তীতে ফিরে আসলেন।’

‘হে ভিক্ষুগণ, বৈদেহিপুত্র মগধের রাজা অজাতশত্রু পাপমিত্র, পাপসহায়, পাপবন্ধু; কিন্তু কোশলরাজ প্রসেনজিৎ কল্যাণমিত্র, কল্যাণসহায় ও কল্যাণবন্ধু। ভিক্ষুগণ, মাত্র আজ রাত্রেই পরাজিত কোশলরাজ প্রসেনজিৎ দুঃখে শয়ন করবেন।’ ভগবান এরূপ বললেন...।

‘জয় শত্রুতা তৈরি করে, পরাজিত ব্যক্তি দুঃখে শয়ন করে। উপশান্ত ব্যক্তি জয়-পরাজয় পরিত্যাগ করে সুখে শয়ন করে।’

৫. দ্বিতীয় সংগ্রাম সূত্র
১২৬. অনন্তর বৈদেহিপুত্র মগধরাজ অজাতশত্রু চতুরঙ্গিনী সৈন্য (হস্তী-অশ্ব-রথ-পদাতিক সৈন্য) রণসজ্জায় সজ্জিত করে কাশিরাজ্যে কোশলরাজ প্রসেনজিতের বিরুদ্ধে যুদ্ধের জন্য গমন করলেন। কোশলরাজ প্রসেনজিৎ সংবাদ পেলেন, ‘বৈদেহিপুত্র মগধরাজ অজাতশত্রু নাকি রণসজ্জায় সজ্জিত চতুরঙ্গিনী সৈন্যদল নিয়ে আমার সাথে যুদ্ধ করতে কাশিরাজ্যে আগমন করছেন।’ অনন্তর কোশলরাজ প্রসেনজিৎও চতুরঙ্গিনী সৈন্যদল রণসজ্জায় সজ্জিত করে বৈদেহিপুত্র অজাতশত্রুর সাথে মোকাবেলা করতে কাশিরাজ্যে অগ্রসর হলেন। অতঃপর বৈদেহিপুত্র অজাতশত্রু ও কোশলরাজ প্রসেনজিৎ পরস্পরে যুদ্ধে লিপ্ত হলেন। এই যুদ্ধে কোশলরাজ প্রসেনজিৎ মগধের রাজা বৈদেহিপুত্র অজাতশত্রুকে পরাজিত করলেন, এবং তাকে জীবিত ধরে আনলেন। তখন কোশলরাজ প্রসেনজিতের এরূপ মনে হলো : ‘যদিও আমার বিনা দ্রোহীতায় এই বৈদেহিপুত্র মগধরাজ অজাতশত্রু আমার সাথে বিদ্রোহ করছে, তবুও তো সে আমার ভাগিনেয়। যা হোক, আমি তাঁর সব হস্তি-আরূঢ়, অশ্বারোহী, রথারোহী ও পদাতিক সৈন্যদল অধিকৃত করে তাঁকে জীবিত ছেড়ে দিই।’

অনন্তর কোশলরাজ প্রসেনজিৎ বৈদেহিপুত্র মগধরাজ অজাতশত্রুর সব হস্তি-আরূঢ়, অশ্বারোহী, রথারোহী ও পদাতিক সৈন্যদল অধিকৃত করে তাঁকে জীবিত ছেড়ে দিলেন।

অতঃপর বহুসংখ্যক ভিক্ষু পূর্বাহ্ণ সময়ে চীবর পরিধান করে পাত্র-চীবর (সঙ্ঘাটি) নিয়ে শ্রাবস্তীতে পিণ্ডচারণের জন্য প্রবেশ করলেন। তথায় পিণ্ডচারণ করে ভোজনের পর ভগবানের সকাছে উপস্থিত হলেন। উপস্থিত হয়ে ভগবানকে অভিবাদনপূর্বক একান্তে উপবেশন করলেন। একান্তে উপবিষ্ট সেই ভিক্ষুগণ ভগবানকে বললেন :

“ভন্তে, বৈদেহিপুত্র মগধরাজ অজাতশত্রু চতুরঙ্গিনী সৈন্য (হস্তী-অশ্ব-রথ-পদাতিক সৈন্য) রণসজ্জায় সজ্জিত করে কাশিরাজ্যে কোশলরাজ প্রসেনজিতের বিরুদ্ধে যুদ্ধের জন্য গমন করলেন। কোশলরাজ প্রসেনজিৎ সংবাদ পেলেন, ‘বৈদেহিপুত্র মগধরাজ অজাতশত্রু নাকি রণসজ্জায় সজ্জিত চতুরঙ্গিনী সৈন্যদল নিয়ে আমার সাথে যুদ্ধ করতে কাশিরাজ্যে আগমন করছেন।’ ভন্তে, অনন্তর কোশলরাজ প্রসেনজিৎও চতুরঙ্গিনী সৈন্যদল রণসজ্জায় সজ্জিত করে বৈদেহিপুত্র অজাতশত্রুর সাথে মোকাবেলা করতে কাশিরাজ্যে অগ্রসর হলেন। ভন্তে, অতঃপর বৈদেহিপুত্র অজাতশত্রু ও কোশলরাজ প্রসেনজিৎ পরস্পরে যুদ্ধে লিপ্ত হলেন। এই যুদ্ধে কোশলরাজ প্রসেনজিৎ বৈদেহিপুত্র মগধরাজ অজাতশত্রুকে পরাজিত করলেন, এবং তাকে জীবিত ধরে আনলেন। ভন্তে, তখন কোশলরাজ প্রসেনজিতের এরূপ মনে হলো : ‘যদিও আমার বিনা দ্রোহীতায় এই বৈদেহিপুত্র মগধরাজ অজাতশত্রু আমার সাথে বিদ্রোহ করছে, তবুও তো সে আমার ভাগিনেয়। যা হোক, আমি তাঁর সব হস্তি-আরূঢ়, অশ্বারোহী, রথারোহী ও পদাতিক সৈন্যদল অধিকৃত করে তাঁকে জীবিত ছেড়ে দিই।’

ভন্তে, অনন্তর কোশলরাজ প্রসেনজিৎ বৈদেহিপুত্র মগধরাজ অজাতশত্রুর সব হস্তি-আরূঢ়, অশ্বারোহী, রথারোহী ও পদাতিক সৈন্যদল অধিকৃত করে তাঁকে জীবিত ছেড়ে দিলেন।’ অতঃপর ভগবান এর অর্থ জ্ঞাত হয়ে তাৎক্ষণিকভাবে এই গাথাগুলো ভাষণ করলেন :

‘মানুষের যতদূর সম্ভব ততদূর (অন্যকে) বিলোপ সাধন করে। যখন কোনো ব্যক্তি (অন্যের সম্পদ) বিলোপ করে, তখন সেই বিলুণ্ঠিত ব্যক্তিও (সুযোগ উপস্থিত হলে তাকে) বিলোপ করে থাকে।

যতদিন পর্যন্ত পাপফল পরিপক্ব না হয়, ততদিন পর্যন্ত মূর্খলোক পাপকর্মকে সুখ বলে মনে করে। আর যখন পাপের ফল পরিপক্ব হয়, তখন সে দুঃখানুভব করে থাকে।

হত্যাকারী হত্যাকারীকে লাভ করে, জয়ী বিজয়ীকে পায়, আক্রোশকারী আক্রোশকারীর সম্মুখীন হয়, এবং রোষকারী রোষকারীর রোষানলে পড়ে। এরূপ কর্ম-বিবর্তনে (কর্মের ধারাবাহিক পরিবর্তনে বা বিপাকে) আক্রান্ত ব্যক্তি (প্রতিপক্ষকে) বিলোপ সাধন করে।’

৬. মল্লিকা সূত্র
১২৭. শ্রাবস্তী নিদান। সে-সময় কোশলরাজ প্রসেনজিৎ ভগবানের কাছে উপস্থিত হলেন। উপস্থিত হয়ে ভগবানকে অভিবাদনপূর্বক একান্তে উপবেশন করলেন। তখন জনৈক ব্যক্তি কোশলরাজ প্রসেনজিতের নিকট উপস্থিত হয়ে রাজার কানে কানে বললেন, ‘দেব, মল্লিকা দেবী কন্যাসন্তান প্রসব করেছেন।’ এই সংবাদ শুনে কোশলরাজ প্রসেনজিৎ অসন্তুষ্ট হলেন।

তখন ভগবান রাজার অসন্তুষ্টিভাব জ্ঞাত হয়ে সে-সময়ে এই গাথাগুলো ভাষণ করলেন :

‘হে মহারাজ, কোনো কোনো মেধাবিনী, শীলবতী, শাশুড়িদেবী (শাশুড়িকে দেবীর ন্যায় পূজাকারিণী) ও পতিব্রতা নারী পুরুষ হতেও শ্রেষ্ঠা হয়, তার গর্ভজাত সন্তান বীরশ্রেষ্ঠ রাজা হয়। তার মতো সৌভাগ্যশালিনীর পুত্র রাজ্যও শাসন করেন।’

৭. অপ্রমাদ সূত্র
১২৮. শ্রাবস্তী নিদান। একসময় কোশলরাজ প্রসেনজিৎ ভগবানের কাছে উপস্থিত হলেন। উপস্থিত হয়ে ভগবানকে অভিবাদনপূর্বক একান্তে উপবেশন করে ভগবানকে বললেন, ‘ভন্তে, এমন কোনো একধর্ম আছে কী যা ইহকাল ও পরকাল উভয়কালে হিতের কারণ হয়?’

‘হে মহারাজ, এমন একধর্ম আছে যা ইহকাল ও পরকাল উভয়কালে হিতের কারণ হয়।’

‘ভন্তে, সেই একধর্ম কী, যা ইহকাল ও পরকাল উভয়কালে হিতের কারণ হয়?’

‘মহারাজ, অপ্রমাদই সেই একধর্ম, যা ইহকাল ও পরকাল উভয়কালে হিতের কারণ হয়। মহারাজ, যেমন সকল বন্যপ্রাণীর পদাঙ্ক হস্তিপদাঙ্কে সন্নিবিষ্ট হয়, এবং সেসব পদাঙ্কের মধ্যে বৃহত্ত্বের দিক দিয়ে হস্তিপদাঙ্কই অগ্রগণ্য বলে বিবেচিত হয়; ঠিক তেমনি মহারাজ, অপ্রমাদই একটি মাত্র ধর্ম, যা ইহকাল ও পরকাল উভয়কালে হিতের কারণ হয়।’ ভগবান এরূপ বললেন...।

‘আয়ু, আরোগ্য, বর্ণ, স্বর্গপ্রাপ্তি, উচ্চকুলে জন্মলাভ ও অপরাপর উত্তম উত্তম রতি বা অভিরুচি প্রার্থনাকারীর অপ্রমাদভাবে পুণ্যকর্ম সম্পাদনে পণ্ডিতেরা প্রশংসা করেন। ইহকালে যে অর্থ (হিত), পরকালেও সেই একই অর্থ। পণ্ডিত ব্যক্তি অপ্রমত্ত হয়ে এই উভয়ার্থ অধিকার করেন। অর্থাভিসময় (অর্থপ্রতিলাভ বা অর্হত্ত্বফল) লাভ করেন বলে ধীর ব্যক্তিকে পণ্ডিত বলা হয়।’

৮. কল্যাণমিত্র সূত্র
১২৯. শ্রাবস্তী নিদান। একান্তে উপবিষ্ট কোশলরাজ প্রসেনজিৎ ভগবানকে বললেন, “ভন্তে, একাকী নির্জনে অবস্থানকালে আমার এরূপ চিত্ত-পরিবিতর্ক উৎপন্ন হয়েছিল, ‘ভগবানের ধর্ম সুব্যাখ্যাত, সেই ধর্ম কল্যাণমিত্রের জন্য, কল্যাণসহায়ের জন্য, কল্যাণবন্ধুর জন্য; পাপমিত্র, পাপসহায় ও পাপবন্ধুর জন্য নয়।”

‘মহারাজ, তা ঠিক! তা ঠিক! আমার ধর্ম সুব্যাখ্যাত। সেই সুব্যাখ্যাত ধর্ম কল্যাণমিত্রের জন্য, কল্যাণসহায়ের জন্য, কল্যাণবন্ধুর জন্য; পাপমিত্র, পাপসহায় ও পাপবন্ধুর জন্য নয়।’

“মহারাজ, একসময় আমি শাক্যরাজ্যে শাক্যদের নগরক নামক নিগমে অবস্থান করছিলাম। তখন আনন্দ ভিক্ষু আমার কাছে উপস্থিত হয়ে আমাকে অভিবাদনপূর্বক একান্তে উপবেশন করল। একান্তে উপবিষ্ট আনন্দ ভিক্ষু আমাকে এরূপ বলল, ‘ভন্তে, কল্যাণমিত্রতা, কল্যাণসহায়তা ও কল্যাণবন্ধুত্বতা হচ্ছে ব্রহ্মচর্যের অর্ধেক।’

মহারাজ, এরূপ বলা হলে আমি আনন্দ ভিক্ষুকে বললাম, ‘আনন্দ, তা নয়, তা নয়; কল্যাণমিত্রতা, কল্যাণসহায়তা ও কল্যাণবন্ধুত্বতাই হচ্ছে পরিপূর্ণ ব্রহ্মচর্য। আনন্দ, কল্যাণমিত্র, কল্যাণসহায় ও কল্যাণবন্ধু ভিক্ষুই এই আর্য অষ্টাঙ্গিক মার্গ ভাবিত ও বর্ধিত করবে, তা আশা করা যায়।’

আনন্দ, কল্যাণমিত্র, কল্যাণসহায় ও কল্যাণবন্ধু ভিক্ষু কীভাবে আর্য অষ্টাঙ্গিক মার্গ ভাবিত ও বর্ধিত করে? আনন্দ, এক্ষেত্রে ভিক্ষু বিবেকাশ্রিত, বিরাগাশ্রিত, নিরোধাশ্রিত, ত্যাগ-পরিণামী সম্যক দৃষ্টি ভাবিত করে; ... সম্যক সংকল্প ভাবিত করে; ... সম্যক বাক্য ভাবিত করে; ... সম্যক কর্ম ভাবিত করে; ... সম্যক জীবিকা ভাবিত করে; ... সম্যক প্রচেষ্টা ভাবিত করে; ... সম্যক স্মৃতি ভাবিত করে; এবং বিবেকাশ্রিত, বিরাগাশ্রিত, নিরোধাশ্রিত, ত্যাগ-পরিণামী সম্যক সমাধি ভাবিত করে। আনন্দ, কল্যাণমিত্র, কল্যাণসহায় ও কল্যাণবন্ধু ভিক্ষু এরূপেই আর্য অষ্টাঙ্গিক মার্গ ভাবিত ও বর্ধিত করে। আনন্দ, এ কারণে জানতে হবে যে, কল্যাণমিত্রতা, কল্যাণসহায়তা ও কল্যাণবন্ধুত্বতাই হচ্ছে পরিপূর্ণ ব্রহ্মচর্য।’

আনন্দ, আমাকে কল্যাণমিত্র হিসেবে পেয়ে জন্মপরায়ণ সত্ত্বগণ জন্ম হতে মুক্তি লাভ করছে, জরাধর্মী সত্ত্বগণ জরা হতে মুক্ত হচ্ছে, ব্যাধিধর্মী সত্ত্বগণ ব্যাধি হতে মুক্ত হচ্ছে, মরণধর্মী সত্ত্বগণ মৃত্যু হতে মুক্তি লাভ করছে, শোক-পরিদেবন-দুঃখ-দৌর্মনস্য-দুর্দশাধর্মী সত্ত্বগণ শোক-পরিদেবন-দুঃখ-দৌর্মনস্য-দুর্দশা হতে মুক্ত হচ্ছে। আনন্দ, এ কারণেই কল্যাণমিত্রতা, কল্যাণসহায়তা ও কল্যাণবন্ধুত্বতা পরিপূর্ণ ব্রহ্মচর্য বলে জানতে হবে।’

মহারাজ, সে-কারণে আপনার এরূপ শিক্ষা করা কর্তব্য যে, ‘আমি কল্যাণমিত্র, কল্যাণসহায়, কল্যাণবন্ধু হব।’ আপনার এরূপ শিক্ষা করা উচিত।

মহারাজ, কল্যাণমিত্র, কল্যাণসহায়, কল্যাণবন্ধুর এই একটি ধর্মকে উপনিশ্রয় করে আপনার অবস্থান করা উচিত; যথা-কুশলধর্মগুলোতে অপ্রমাদ।

মহারাজ, আপনি যদি অপ্রমাদকে উপনিশ্রয়পূর্বক অপ্রমত্ত হয়ে অবস্থান করেন, তাহলে আপনার অন্তঃপুরবাসী প্রজাদের এরূপ মনে হবে : ‘আমাদের রাজা অপ্রমাদকে উপনিশ্রয়পূর্বক অপ্রমত্ত হয়ে অবস্থান করছেন। সুতরাং আমরাও অপ্রমাদকে উপনিশ্রয়পূর্বক অপ্রমত্ত হয়ে অবস্থান করবো।’

মহারাজ, আপনি যদি অপ্রমাদকে উপনিশ্রয়পূর্বক অপ্রমত্ত হয়ে অবস্থান করেন, তাহলে আপনার ক্ষত্রিয়-কর্মচারীদের এরূপ মনে হবে : ‘আমাদের রাজা অপ্রমাদকে উপনিশ্রয়পূর্বক অপ্রমত্ত হয়ে অবস্থান করছেন। সুতরাং আমরাও অপ্রমাদকে উপনিশ্রয়পূর্বক অপ্রমত্ত হয়ে অবস্থান করব।’

মহারাজ, আপনি যদি অপ্রমাদকে উপনিশ্রয়পূর্বক অপ্রমত্ত হয়ে অবস্থান করেন, তাহলে আপনার সৈন্যদলের এরূপ মনে হবে : ‘আমাদের রাজা অপ্রমাদকে উপনিশ্রয়পূর্বক অপ্রমত্ত হয়ে অবস্থান করছেন। সুতরাং আমরাও অপ্রমাদকে উপনিশ্রয়পূর্বক অপ্রমত্ত হয়ে অবস্থান করবো।’

মহারাজ, আপনি যদি অপ্রমাদকে উপনিশ্রয়পূর্বক অপ্রমত্ত হয়ে অবস্থান করেন, তাহলে আপনার নিগম-জনপদবাসীর এরূপ মনে হবে : ‘আমাদের রাজা অপ্রমাদকে উপনিশ্রয়পূর্বক অপ্রমত্ত হয়ে অবস্থান করছেন। সুতরাং আমরাও অপ্রমাদকে উপনিশ্রয়পূর্বক অপ্রমত্ত হয়ে অবস্থান করবো।’

মহারাজ, আপনি যদি অপ্রমাদকে উপনিশ্রয়পূর্বক অপ্রমত্ত হয়ে অবস্থান করেন, তাহলে আপনি নিজেও রক্ষিত ও সুরক্ষিত হবেন, অন্তঃপুরবাসীরাও রক্ষিত, সুরক্ষিত হবে এবং ধনাগার, শষ্যাগারও রক্ষিত, সুরক্ষিত হবে।’” ভগবান এরূপ বললেন...।

ভোগসম্পত্তি ও অপরাপর উত্তম উত্তম সম্পত্তি প্রার্থনাকারীর অপ্রমাদভাবে পুণ্যকর্ম সম্পাদনে পণ্ডিতেরা প্রশংসা করেন। ইহকালে যে অর্থ (হিত), পরকালেও সেই একই অর্থ। পণ্ডিত ব্যক্তি অপ্রমত্ত হয়ে এই উভয়ার্থ অধিকার করেন। অর্থাভিসময় (অর্থপ্রতিলাভ বা অর্হত্ত্বফল) লাভ করেন বলে ধীর ব্যক্তিকে পণ্ডিত বলা হয়।’

৯. প্রথম অপুত্রক সূত্র
১৩০. শ্রাবস্তী নিদান। তখন কোশলরাজ প্রসেনজিৎ দিন-দুপুরে ভগবানের কাছে উপস্থিত হলেন। উপস্থিত হয়ে ভগবানকে অভিবাদনপূর্বক একান্তে উপবেশন করলেন। একান্তে উপবিষ্ট কোশলরাজ প্রসেনজিৎকে ভগবান জিজ্ঞেস করলেন, ‘মহারাজ, আপনি এই দিন-দুপুরে কোথা হতে আগমন করছেন?’

‘ভন্তে, শ্রাবস্তীতে এক গৃহপতি শ্রেষ্ঠী কালগত হয়েছেন। তিনি ছিলেন অপুত্রক। আমি তার সম্পত্তি নিয়ে রাজন্তঃপুরে আগমন করছি। ভন্তে, শ্রেষ্ঠীর আশি লাখ (মূল্যের) স্বর্ণ ছিল, আর রৌপ্যের কথাই বা কী! ভন্তে, গৃহপতি শ্রেষ্ঠীর এরূপ (সম্পত্তি থাকা সত্ত্বেও) তিনি খুদ ভাতের কাঞ্জি আহার করতেন; পোশাক ব্যবহার করতেন তিন টুকরোর শণবস্ত্র; এবং জরাজীর্ণ রথে পত্রনির্মিত ছাতা ধারণ করে চলাফেরা করতেন।’

‘মহারাজ, তা ঠিক! তা ঠিক! মহারাজ, অসৎপুরুষ প্রচুর ভোগসম্পত্তি লাভ করেও নিজেকে সুখী করে না, পরিতৃপ্ত করে না; মাতাপিতাকে সুখী করে না, পরিতৃপ্ত করে না; স্ত্রী-পুত্রকে সুখী করে না, পরিতৃপ্ত করে না; দাস-কর্মচারীকে সুখী করে না, পরিতৃপ্ত করে না; বন্ধুবান্ধবকে সুখী করে না, পরিতৃপ্ত করে না; এবং শ্রমণ-ব্রাহ্মণের স্বর্গের সুখবিপাকপ্রদায়ী, স্বর্গ-সংবর্তনিক হিতকর দানের ব্যবস্থা করে না। তার সেই যথাযথ অব্যবহৃত ভোগসম্পত্তি রাজাগণ হরণ করেন, চোরগণ চুরি করেন, অগ্নি দগ্ধ করে, জল ভাসিয়ে নিয়ে যায়, অপ্রিয় উত্তরাধিকারী পুত্রেরা নিয়ে যায়। মহারাজ, অব্যবহৃত সেসব ভোগসম্পত্তি এরূপেই ক্ষয় হয়, পরিভোগ হয় না।

মহারাজ, যেমন অমনুষ্য অধিকৃত স্থানেপুষ্করিণীর জল স্বচ্ছ, শীতল, মনোরম, নির্মল হয় এবং তীরও সুন্দর ও রমণীয় হয়। সেই পুষ্করিণীর জল লোকে নেয় না, পান করে না, স্নান করে না, যথেচ্ছা ব্যবহার করে না। এরূপে সেই জল যথাযথ ব্যবহার না হয়ে বিনষ্ট হয়, পরিভোগ হয় না। মহারাজ, ঠিক এভাবেই অসৎপুরুষ প্রচুর ভোগসম্পত্তি লাভ করেও নিজেকে সুখী করে না, পরিতৃপ্ত করে না; মাতাপিতাকে সুখী করে না, পরিতৃপ্ত করে না; স্ত্রী-পুত্রকে সুখী করে না, পরিতৃপ্ত করে না; দাস-কর্মচারীকে সুখী করে না, পরিতৃপ্ত করে না; বন্ধুবান্ধবকে সুখী করে না, পরিতৃপ্ত করে না; এবং শ্রমণ-ব্রাহ্মণের স্বর্গের সুখবিপাকপ্রদায়ী, স্বর্গ-সংবর্তনিক হিতকর দানের ব্যবস্থা করে না। তার সেই যথাযথ অব্যবহৃত ভোগসম্পত্তি রাজাগণ হরণ করেন, চোরগণ চুরি করে, অগ্নি দগ্ধ করে, জল ভাসিয়ে নিয়ে যায়, অপ্রিয় উত্তরাধিকারী পুত্রেরা নিয়ে যায়। মহারাজ, অব্যবহৃত সেসব ভোগসম্পত্তি এরূপেই ক্ষয় হয়, পরিভোগ হয় না।

মহারাজ, সৎপুরুষ বিপুল ভোগসম্পত্তি লাভ করে নিজেকে সুখী করে, পরিতৃপ্ত করে; মাতাপিতাকে সুখী করে, পরিতৃপ্ত করে; স্ত্রী-পুত্রকে সুখী করে, পরিতৃপ্ত করে; দাস-কর্মচারীকে সুখী করে, পরিতৃপ্ত করে; বন্ধুবান্ধবকে সুখী করে, পরিতৃপ্ত করে; এবং শ্রমণ-ব্রাহ্মণের স্বর্গের সুখবিপাকপ্রদায়ী, স্বর্গ-সংবর্তনকারী হিতকর দানের সুব্যবস্থা করে। তার সেই ঠিকভাবে ব্যবহৃত ভোগসম্পত্তি রাজাগণ হরণ করেন না, চোরগণ চুরি করে না, অগ্নি দগ্ধ হয় না, জল ভাসিয়ে নেয় না, অপ্রিয় উত্তরাধিকারী পুত্রেরা নিয়ে যায় না। মহারাজ, যথাযথ ব্যবহৃত সেই ভোগসম্পত্তি এরূপে পরিভোগ হয়, পরিক্ষয় হয় না।

মহারাজ, যেমন গ্রামে বা নগরের অনতিদূরে অবস্থিতপুষ্করিণীর জল স্বচ্ছ, শীতল, মনোরম, নির্মল হয় এবং তীরও সুন্দর ও রমণীয় হয়। সেই পুষ্করিণীর জল লোকে নিয়ে যায়, পান করে, স্নান করে, যথেচ্ছা ব্যবহার করে। এরূপে সেই জল যথাযথ ব্যবহারের মাধ্যমে পরিভোগ হয়, পরিক্ষয় হয় না। মহারাজ, ঠিক এভাবেই সৎপুরুষ বিপুল ভোগসম্পত্তি লাভ করে নিজেকে সুখী করে, পরিতৃপ্ত করে; মাতাপিতাকে সুখী করে, পরিতৃপ্ত করে; স্ত্রী-পুত্রকে সুখী করে, পরিতৃপ্ত করে; দাস-কর্মচারীকে সুখী করে, পরিতৃপ্ত করে; বন্ধুবান্ধবকে সুখী করে, পরিতৃপ্ত করে; এবং শ্রমণ-ব্রাহ্মণের স্বর্গের সুখবিপাকপ্রদায়ী, স্বর্গ-সংবর্তনকারী হিতকর দানের সুব্যবস্থা করে। তার সেই ঠিকভাবে ব্যবহৃত ভোগসম্পত্তি রাজাগণ হরণ করেন না, চোরগণ চুরি করে না, অগ্নি দগ্ধ হয় না, জল ভাসিয়ে নেয় না, অপ্রিয় উত্তরাধিকারী পুত্রেরা নিয়ে যায় না। মহারাজ, যথাযথ ব্যবহৃত সেই ভোগসম্পত্তি এরূপে পরিভোগ হয়, পরিক্ষয় হয় না।’

‘অমনুষ্য অধিকৃত স্থানের সুশীতল জল যেমন পানের অযোগ্য হয়ে শুকিয়ে যায়; তেমনি কাপুরুষ ধন লাভ করে নিজেও ভোগ করে না, অপরকেও দান করে না।

ধীর, বিচক্ষণ লোক ভোগসম্পত্তি লাভ করে নিজেও ভোগ করেন, (দানাদি)কর্তব্যকর্মও সম্পাদন করেন। সেই সর্বোত্তম ব্যক্তি জ্ঞাতিগণকে ভরণ-পোষণ করে আনন্দিত মনে স্বর্গে উৎপন্ন হন।’

১০. দ্বিতীয় অপুত্রক সূত্র
১৩১. তখন কোশলরাজ প্রসেনজিৎ দিন-দুপুরে ভগবানের কাছে উপস্থিত হলেন। উপস্থিত হয়ে ভগবানকে অভিবাদনপূর্বক একান্তে উপবেশন করলেন। একান্তে উপবিষ্ট রাজাকে ভগবান জিজ্ঞেস করলেন, ‘মহারাজ, এই দিন-দুপুরে কোথা হতে আগমন করছেন?’

‘ভন্তে, শ্রাবস্তীতে এক গৃহপতি শ্রেষ্ঠী কালগত হয়েছেন। তিনি ছিলেন অপুত্রক। আমি তার সম্পত্তি নিয়ে রাজন্তঃপুরে আগমন করছি। ভন্তে, শ্রেষ্ঠীর শত লক্ষ (মূল্যের) স্বর্ণ ছিল, আর রৌপ্যের কথাই বা কী! ভন্তে, গৃহপতি শ্রেষ্ঠীর এরূপ (সম্পত্তি থাকা সত্ত্বেও) তিনি খুদ ভাতের কাঞ্জি আহার করতেন; পোশাক ব্যবহার করতেন তিন টুকরোর শণবস্ত্র; এবং জরাজীর্ণ রথে পত্রনির্মিত ছাতা ধারণ করে চলাফেরা করতেন করতেন।’

‘মহারাজ, তা ঠিক! তা ঠিক! মহারাজ, সেই গৃহপতি শ্রেষ্ঠী অতীতকালে তগ্‌গরশিখি নামক পচ্চেক বুদ্ধকে পিণ্ডদানের আয়োজন করেছিল। সে (কর্মচারীদের) ‘শ্রমণকে পিণ্ড দাও’ বলে আসন হতে উঠে প্রস্থান করেছিল; এবং দান দেয়ার পর এরূপ অনুতাপ করেছিল, ‘এটাই উত্তম হতো, যদি এই পিণ্ডপাত দাস বা কর্মচারীরা পরিভোগ করতো।’ আর সে সম্পত্তির লোভে ভ্রাতার একমাত্র পুত্রকে হত্যা করেছিল।

মহারাজ, সেই গৃহপতি শ্রেষ্ঠী তগ্‌গরশিখি পচ্চেক বুদ্ধকে পিণ্ডদান ব্যবস্থা করার পুণ্যকর্মের ফলে সাতবার সুগতি স্বর্গলোকে উৎপন্ন হয়েছিল। সেই পুণ্যকর্মের বিপাকাবসানে এই শ্রাবস্তীতেই সাতবার শ্রেষ্ঠী হয়ে জন্ম নিয়েছিল। মহারাজ, গৃহপতি শ্রেষ্ঠী যে দান দেয়ার পরে অনুতপ্ত হয়েছিল, ‘এটাই উত্তম হতো, যদি এই পিণ্ডপাত দাস বা কর্মচারীরা পরিভোগ করতো’, সেই কর্মের ফলে উৎকৃষ্ট অন্ন ভোজনে তার চিত্ত নমিত হয়নি, উত্তম পোশাক ব্যবহারে চিত্ত নমনীয় হয়নি, উন্নত যান ব্যবহারে চিত্ত নমিত হয়নি, উৎকৃষ্ট পঞ্চকামগুণ উপভোগে চিত্ত নমনীয় হয়নি। মহারাজ, গৃহপতি শ্রেষ্ঠী যে সম্পত্তির লোভে ভ্রাতার একমাত্র পুত্রকে হত্যা করেছিল, সেই কর্মের ফলে বহু বছর, বহু শত বছর, বহু হাজার বছর, বহু লক্ষ বছর নরক যন্ত্রণা ভোগ করেছিল। সেই পাপকর্মের বিপাক শেষে এই সপ্তমবার তার অপুত্রক সম্পত্তি রাজভাণ্ডারে প্রবেশ করল। মহারাজ, সেই গৃহপতি শ্রেষ্ঠীর অতীতকালের পুণ্য পরিক্ষয় হয়েছে, নতুন পুণ্যও সঞ্চিত হয়নি। আজ গৃহপতি শ্রেষ্ঠী মহারৌরব নরকে পক্ব হচ্ছে।’ ‘ভন্তে, তাহলে গৃহপতি শ্রেষ্ঠী মহারৌরব নরকে উৎপন্ন হয়েছেন।’ ‘হ্যাঁ মহারাজ, গৃহপতি শ্রেষ্ঠী মহারৌরব নরকে উৎপন্ন হয়েছে।’ ভগবান এরূপ বললেন...।

‘ধন, ধান্য, স্বর্ণ, রৌপ্য, সম্পত্তি, দাস, কর্মচারী, দূত, অনুজীবী যা কিছু আছে, সব কিছুই ফেলে যেতে হবে, এ সমস্ত বিষয় নিক্ষেপধর্মী বটে। লোকে কায়ে, বাক্যে ও মনে যে কর্ম সম্পাদন করে, সে কর্মই তার নিজের হয় এবং সে কর্ম নিয়ে গমন করে। অনুগমনকারী ছায়ার ন্যায় সেই কর্ম তাকে অনুসরণ করে। তাই পরকালের জন্য নানাবিধ পুণ্য সঞ্চয় করা উচিত। কারণ, পরলোকে প্রাণিগণের পুণ্যগুলো প্রতিষ্ঠা হয়।’

দ্বিতীয় বর্গ সমাপ্ত।

স্মারক-গাথা :

সপ্ত জটিল, পঞ্চরাজা, আর দ্রোণপাকে,

সংগ্রামদ্বয়, মল্লিকাসহ অপ্রমাদদ্বয়ে;

অপুত্রকদ্বয়ে ব্যক্ত, বর্গ বলে এসবে।


 

৩. তৃতীয় বর্গ
১. পুদ্গল সূত্র
১৩২. শ্রাবস্তী নিদান। তখন কোশলরাজ প্রসেনজিৎ ভগবানের কাছে উপস্থিত হলেন। উপস্থিত হয়ে ভগবানকে অভিবাদনপূর্বক একান্তে উপবেশন করলেন। একান্তে উপবিষ্ট কোশলরাজ প্রসেনজিৎকে ভগবান বললেন, ‘মহারাজ, পৃথিবীতে এই চার প্রকার পুদ্গল বিদ্যমান। কোন চার প্রকার? তমো-তমপরায়ণ, তমো-জ্যোতিপরায়ণ, জ্যোতি-তমপরায়ণ ও জ্যোতি-জ্যোতিপরায়ণ।

মহারাজ, কীভাবে পুদ্গল বা ব্যক্তি তমো-তমপরায়ণ হয়? মহারাজ, এ জগতে কোনো কোনো পুদ্গল নীচকুলে জন্মগ্রহণ করে; যেমন : চণ্ডালকুলে, বেণকুলে (বাঁশের কারিগর বংশে), ব্যাধকুলে, রথকারকুলে, পুক্কুসকুলে (যারা অবর্জনাদি পরিষ্কার করে জীবিকা নির্বাহ করে) অথবা দরিদ্রকুলে, অল্পান্নভোজী, কষ্টজীবী হয়ে জন্ম নেয়, যেখানে অতিশয় কষ্টে অন্ন-বস্ত্র লাভ হয়। সে কুৎসিত, কদাকার, কুঁজো, নানা রোগে আক্রান্ত, অন্ধ, খোঁড়া, খঞ্জ ও পক্ষাঘাতগ্রস্ত হয়; এবং অন্ন, পানীয়, বস্ত্র, যান, মালা-গন্ধ-বিলেপন, শয্যাসন এমনকি প্রদীপ প্রজ্বলনের উপকরণাদিও লাভ করে না। তবুও সে কায়-মনো-বাক্যে দুঃশ্চরিত আচরণ করে। কায়-মনো-বাক্যে দুঃশ্চরিত আচরণের ফলে মৃত্যুর পর অপায় দুর্গতি দুঃখময় নরকে উৎপন্ন হয়।

মহারাজ, যেমন কোনো পুরুষ অন্ধকার হতে অন্ধকারে গমন করে, আঁধার হতে আঁধারে গমন করে, লোহিতমল হতে লোহিতমলে যায়। এই ব্যক্তিকেও আমি সেরূপ বলি। মহারাজ, পুদ্গল এভাবেই তমো-তমপরায়ণ হয়।

মহারাজ, পুদ্গল কীভাবে তমো-জ্যোতিপরায়ণ হয়? এ জগতে কোনো কোনো পুদ্গল নীচকুলে জন্মগ্রহণ করে; যেমন : চণ্ডালকুলে, বেণকুলে (বাঁশের কারিগর বংশে), ব্যাধকুলে, রথকারকুলে, পুক্কুসকুলে (যারা অবর্জনাদি পরিষ্কার করে জীবিকা নির্বাহ করে) অথবা দরিদ্রকুলে, অল্পান্নভোজী, কষ্টজীবী হয়ে জন্ম নেয়, যেখানে অতিশয় কষ্টে অন্ন-বস্ত্র লাভ হয়। সে কুৎসিত, কদাকার, কুঁজো, নানা রোগে আক্রান্ত, অন্ধ, খোঁড়া, খঞ্জ ও পক্ষাঘাতগ্রস্ত হয়; এবং অন্ন, পানীয়, বস্ত্র, যান, মালা-গন্ধ-বিলেপন, শয্যাসন এমনকি প্রদীপ প্রজ্বলনের উপকরণাদিও লাভ করে না। কিন্তু সে কায়-মনো-বাক্যে সুচরিত আচরণ (পুণ্যকর্ম সম্পাদন) করে। কায়-মনো-বাক্যে সুচরিত আচরণের ফলে মৃত্যুর পর সুগতি স্বর্গলোকে উৎপন্ন হয়।

মহারাজ, যেমন কোনো পুরুষ মাটি হতে পালঙ্কে আরোহণ করে, পালঙ্ক হতে অশ্বপৃষ্ঠে আরোহণ করে, অশ্বপৃষ্ঠ হতে হস্তিস্কন্ধে আরোহণ করে, হস্তিস্কন্ধ হতে প্রাসাদে আরোহণ করে। এই ব্যক্তিকেও আমি সেরূপ বলি। মহারাজ, পুদ্গল এভাবেই তমো-জ্যোতিপরায়ণ হয়।

মহারাজ, পুদ্গল কীভাবে জ্যোতি-তমপরায়ণ হয়? এ জগতে কোনো কোনো পুদ্গল উচ্চকুলে জন্মগ্রহণ করে; যেমন : ক্ষত্রিয় মহা ঐশ্বর্যশালীকুলে, ব্রাহ্মণ মহা ঐশ্বর্যশালীকুলে, অথবা গৃহপতি মহা ঐশ্বর্যশালীকুলে ধনী, মহাধনী, বিপুল ভোগসম্পত্তির অধিকারী, প্রভূত স্বর্ণ-রৌপ্যের মালিক, প্রভূত বিত্তসম্পত্তির অধিকারী ও বহু ধন-ধান্যে ধনী হয়ে জন্ম নেয়। সে অভিরূপী, সুদর্শন, লাবণ্যময়, পরম বর্ণসৌন্দর্যতায় অলংকৃত হয়; এবং অন্ন, পানীয়, বস্ত্র, যান, মালা-গন্ধ-বিলেপন দ্রব্য, শয্যাসন এমনকি প্রদীপ প্রজ্বলনের উপকরণাদিও লাভ করে। কিন্তু সে কায়-মনো-বাক্যে দুঃশ্চরিত আচরণ (পাপকর্ম সম্পাদন) করে। কায়-মনো-বাক্যে দুঃশ্চরিত আচরণের ফলে মৃত্যুর পর অপায় দুর্গতি দুঃখময় নিরয়ে উৎপন্ন হয়।

মহারাজ, যেমন কোনো পুরুষ প্রাসাদ হতে হস্তিস্কন্ধে অবতরণ করে, হস্তিস্কন্ধ হতে অশ্বপৃষ্ঠে নেমে আসে, অশ্বপৃষ্ঠ হতে পালঙ্কে নেমে আসে, পালঙ্ক হতে মাটিতে নামে, অথবা মাটি থেকে অন্ধকারে প্রবেশ করে। এই পুদ্গলকেও আমি সেরূপ বলি। মহারাজ, পুদ্গল এভাবেই জ্যোতি-তমপরায়ণ হয়।

মহারাজ, পুদ্গল কীভাবে জ্যোতি-জ্যোতিপরায়ণ হয়? এ জগতে কোনো কোনো পুদ্গল উচ্চকুলে জন্মগ্রহণ করে; যেমন : ক্ষত্রিয় মহা ঐশ্বর্যশালীকুলে, ব্রাহ্মণ মহা ঐশ্বর্যশালীকুলে, অথবা গৃহপতি মহা ঐশ্বর্যশালীকুলে ধনী, মহাধনী, বিপুল ভোগসম্পত্তির অধিকারী, প্রভূত স্বর্ণ-রৌপ্যের মালিক, প্রভূত বিত্তসম্পত্তির অধিকারী ও বহু ধন-ধান্যে ধনী হয়ে জন্ম নেয়। সে অভিরূপী, সুদর্শন, লাবণ্যময়, পরম বর্ণসৌন্দর্যতায় অলংকৃত হয়; এবং অন্ন, পানীয়, বস্ত্র, যান, মালা-গন্ধ-বিলেপন দ্রব্য, শয্যাসন এমনকি প্রদীপ প্রজ্বলনের উপকরণাদিও লাভ করে। তবুও সে কায়-মনো-বাক্যে সুচরিত আচরণ করে। কায়-মনো-বাক্যে সুচরিত আচরণের ফলে মৃত্যুর পর সুগতি স্বর্গলোকে উৎপন্ন হয়।

মহারাজ, যেমন কোনো পুরুষ পালঙ্ক হতে পালঙ্কে পার হয়, অশ্বপৃষ্ঠ হতে অশ্বপৃষ্ঠে পার হয়, হস্তিস্কন্ধ হতে হস্তিস্কন্ধে পার হয়, প্রাসাদ হতে প্রাসাদে পার হয়। এই পুদ্গলকেও আমি সেরূপ বলি। মহারাজ, পুদ্গল এভাবেই জ্যোতি-জ্যোতিপরায়ণ হয়। মহারাজ, এই চার প্রকার পুদ্গল জগতে বিদ্যমান।’ ভগবান এরূপ বললেন...।

‘মহারাজ, যে দরিদ্র ব্যক্তি শ্রদ্ধাহীন, মাৎসর্যপরায়ণ, দানকুণ্ঠ, কুচিন্তাকারী, মিথ্যাদৃষ্টিক ও অশিষ্ট হয়। শ্রমণ, ব্রাহ্মণ কিংবা অন্যান্য ভিক্ষাজীবীদের আক্রোশ করে, অপবাদ দেয়, নাস্তিক ও রোষকারী হয়, এবং যাচকদের ভোজন দানে বারণ করে। এরূপ ব্যক্তি মৃত্যুকালে তমো-তমপরায়ণ হয়ে ভয়ানক নিরয়ে উৎপন্ন হয়।

মহারাজ, যে দরিদ্র ব্যক্তি শ্রদ্ধাবান, অকৃপন, পুণ্যচিন্তায় ও অকুণ্ঠচিত্তে দান দেয়। শ্রমণ, ব্রাহ্মণ কিংবা অন্যান্য ভিক্ষাজীবীদের উঠে অভিবাদন করে, সমচর্যা (বা শিষ্টাচার) শিক্ষা করে, যাচকদের ভোজন দানে বারণ করে না। এরূপ ব্যক্তি মৃত্যুকালে তমো-জ্যোতিপরায়ণ হয়ে ত্রয়োত্রিংশ দেবলোকে উৎপন্ন হয়।

মহারাজ, যে ধনবান ব্যক্তি শ্রদ্ধাহীন, মাৎসর্যপরায়ণ, দানকুণ্ঠ, কুচিন্তাকারী, মিথ্যাদৃষ্টিক ও অশিষ্ট হয়। শ্রমণ, ব্রাহ্মণ কিংবা অন্যান্য ভিক্ষাজীবীদের আক্রোশ করে, অপবাদ দেয়, নাস্তিক ও রোষকারী হয়, এবং যাচকদের ভোজন দানে বারণ করে। এরূপ ব্যক্তি মৃত্যুকালে জ্যোতি-তমপরায়ণ হয়ে ভয়ানক নিরয়ে উৎপন্ন হয়।

মহারাজ, যে ধনবান ব্যক্তি শ্রদ্ধাবান, অকৃপণ, পুণ্যচিন্তায় ও অকুণ্ঠচিত্তে দান দেয়। শ্রমণ, ব্রাহ্মণ কিংবা অন্যান্য ভিক্ষাজীবীদের উঠে অভিবাদন করে, সমচর্যা (বা শিষ্টাচার) শিক্ষা করে, যাচকদের ভোজন দানে বারণ করে না। এরূপ ব্যক্তি মৃত্যুকালে জ্যোতি-জ্যোতিপরায়ণ হয়ে ত্রয়োত্রিংশ দেবলোকে উৎপন্ন হয়।’

২. মাতামহী সূত্র
১৩৩. শ্রাবস্তী নিদান। একান্তে উপবিষ্ট কোশলরাজ প্রসেনজিৎকে ভগবান জিজ্ঞেস করলেন, ‘মহারাজ, এই দিন-দুপুরে আপনি কোথা হতে আগমন করছেন?’

“ভন্তে, জরাজীর্ণা, বৃদ্ধা, বর্ষীয়সী, অর্ধগতা, শেষ বয়ষ্কা আমার মাতামহী একশত বিশ বৎসর বয়সে কালগত হয়েছেন। তিনি আমার প্রিয় ও মনোজ্ঞ ছিলেন। হস্তিরত্ন দিয়ে যদি ‘আমার মাতামহীর মৃত্যু না হোক’ বলে মাতামহীকে বাঁচাতে পারতাম, তাহলে হস্তিরত্নের বিনিময়ে তাকে বাঁচাতাম। অশ্বরত্ন দিয়ে যদি ‘আমার মাতামহীর মৃত্যু না হোক’ বলে তাকে বাঁচাতে পারতাম, তাহলে অশ্বরত্নের বিনিময়ে মাতামহীকে বাঁচাতাম। শ্রেষ্ঠ গ্রাম দিয়ে যদি ‘আমার মাতামহীর মৃত্যু না হোক’ বলে তাকে বাঁচাতে পারতাম, তাহলে শ্রেষ্ঠ গ্রামের বিনিময়ে মাতামহীকে বাঁচাতাম। জনপদ-প্রদেশ দিয়ে যদি ‘আমার মাতামহীর মৃত্যু না হোক’ বলে তাকে বাঁচাতে পারতাম, তাহলে জনপদ-প্রদেশের বিনিময়ে হলেও মাতামহীকে বাঁচাতাম। ‘মহারাজ, সকল সত্ত্ব মরণধর্মী, মৃত্যুতে পর্যবসিত এবং মৃত্যুর অনতীত।’ ‘ভন্তে, আপনার সুভাষিত বাণী অতি মনোরম! অতি চমৎকার! সকল সত্ত্ব মরণধর্মী, মৃত্যুতে পর্যবসিত এবং মৃত্যুর অনতীত।’”

‘মহারাজ, তা ঠিক! তা ঠিক! সকল সত্ত্ব মরণধর্মী, মৃত্যুতে পর্যবসিত এবং মৃত্যুর অনতীত। মহারাজ, যেমন কুম্ভকারের অপক্ব ও পক্ব সব ভাজন ভঙ্গুর, বিনাশশীল, ধ্বংসাধীন; তেমনি সকল সত্ত্ব মরণধর্মী, মৃত্যুতে পর্যবসিত এবং মৃত্যুর অনতীত।’ ভগবান এরূপ বললেন...।

‘সকল প্রাণী মরবে, জীবিত সত্ত্বও মরছে। তারা পাপা-পুণ্যের ফল লাভ করে কর্মানুসারে গমন করবে। পাপকর্মীরা নিরয়ে দুঃখ ভোগ করবে এবং পুণ্যকর্মীরা সুগতিতে উৎপন্ন হবে। তাই পরকালের জন্য নানাবিধ পুণ্য সঞ্চয় করা উচিত। কারণ পরলোকে প্রাণীগণের পুণ্যগুলো প্রতিষ্ঠা হয়।’

৩. লোক সূত্র
১৩৪. শ্রাবস্তী নিদান। একান্তে উপবিষ্ট কোশলরাজ প্রসেনজিৎ ভগবানকে জিজ্ঞেস করলেন, ‘ভন্তে, মানুষের অহিতের জন্য, দুঃখের জন্য, নিরানন্দে অবস্থানের জন্য কয়টি উৎপন্নধর্মী ধর্ম উৎপন্ন হয়?’ ‘মহারাজ, মানুষের অহিত, দুঃখ ও নিরানন্দে অবস্থানের জন্য তিনটি উৎপন্নধর্মী ধর্ম উৎপন্ন হয়। তিনটি কী কী? মহারাজ, উৎপন্নধর্মী লোভধর্ম মানুষের অহিতের জন্য, দুঃখের জন্য, নিরানন্দে অবস্থানের জন্য উৎপন্ন হয়। উৎপন্নধর্মী দ্বোষধর্ম মানুষের অহিতের জন্য, দুঃখের জন্য, নিরানন্দে অবস্থানের জন্য উৎপন্ন হয়। উৎপন্নধর্মী মোহধর্ম মানুষের অহিতের জন্য, দুঃখের জন্য, নিরানন্দে অবস্থানের জন্য উৎপন্ন হয়। ‘মহারাজ, এই তিনটি উৎপন্নধর্মী ধর্ম মানুষের অহিত, দুঃখ ও নিরানন্দে অবস্থানের জন্য উৎপন্ন হয়।’ ভগবান এরূপ বললেন...।

‘ফলবান বৃক্ষ যেমন নিজের ফলের জন্য তছনছ হয়, তেমনি নিজের মনে উৎপন্ন লোভ, দ্বেষ ও মোহ পাপচিত্তসম্পন্ন ব্যক্তিকে ধ্বংস করে।’

৪. ধনুর্বিদ্যা সূত্র
১৩৫. শ্রাবস্তী নিদান। একান্তে উপবিষ্ট কোশলরাজ প্রসেনজিৎ ভগবানকে জিজ্ঞেস করলেন, ‘ভন্তে, কাকে দান দেয়া উচিত?’ ‘মহারাজ, যার প্রতি চিত্ত প্রসন্ন হয়।’ ‘ভন্তে, কাকে দান দিলে মহাফল লাভ হয়?’ “মহারাজ, ‘কাকে দান দেয়া উচিত? ও কাকে দান দিলে মহাফল লাভ হয়?’ এই দুটি প্রশ্নের ভিন্নতা আছে। মহারাজ, শীলবান ব্যক্তিকে দান দিলেই মহাফল লাভ হয়, দুঃশীল ব্যক্তিকে দান দিলে সেরূপ ফল হয় না। মহারাজ, তাহলে আমি আপনাকেই প্রতিপ্রশ্ন করি, আপনার খুশীমত উত্তর দিবেন। মহারাজ, তা আপনি কী মনে করেন, ধরুন এখানে আপনার যুদ্ধ সমুপস্থিত হলো, সংগ্রাম শুরু হলো। তখন এই যুদ্ধে অংশ নিতে অশিক্ষিত, অদক্ষ, অযোগ্য, ধনুর্বিদ্যায় অনিপুণ, ভীত, শঙ্খিত, ত্রাসিত ও পলায়নকারী ক্ষত্রিয় কুমার আগমন করে। আপনি কি তাকে পছন্দ করবেন? তাদৃশ ব্যক্তিকে দিয়ে কি আপনি সফল হবেন?” ‘না ভন্তে, আমি সেই ব্যক্তিকে পছন্দ করবো না, তাকে দিয়ে আমি সফলও হবো না।’ ‘মহারাজ, ধরুন এই যুদ্ধে অংশ নিতে অশিক্ষিত... ব্রাহ্মণ কুমার আগমন করে... বৈশ্য কুমার আগমন করে... শূদ্র কুমার আগমন করে... তাদৃশ ব্যক্তিকে দিয়ে আমি সফলও হবো না।’

‘মহারাজ, তা আপনি কী মনে করেন, ধরুন এখানে আপনার যুদ্ধ সমুপস্থিত হলো, সংগ্রাম শুরু হলো। তখন এই যুদ্ধে অংশ নিতে সুশিক্ষিত, দক্ষ, যোগ্য, ধনুর্বিদ্যায় নিপুণ, নির্ভীক, সাহসী, ভয়শূন্য ও অপলায়নকারী ক্ষত্রিয় কুমার আগমন করে। আপনি কি তাকে পছন্দ করবেন? তাদৃশ ব্যক্তিকে দিয়ে কি আপনি কৃতকার্য হবেন?’ ‘হ্যাঁ ভন্তে, আমি সেই ব্যক্তিকে পছন্দ করবো, তাকে দিয়ে আমি কৃতকার্যও হবো।’ ‘মহারাজ, ধরুন এই যুদ্ধে অংশ নিতে সুশিক্ষিত... ব্রাহ্মণ কুমার আগমন করে... বৈশ্য কুমার আগমন করে... সুশিক্ষিত, দক্ষ, যোগ্য, ধনুর্বিদ্যায় নিপুণ, নির্ভীক, সাহসী, ভয়শূন্য ও অপলায়নকারী শূদ্র কুমার আগমন করে। আপনি কি তাকে পছন্দ করবেন? তাদৃশ ব্যক্তিকে দিয়ে কি আপনি কৃতকার্য হবেন?’ ‘হ্যাঁ ভন্তে, আমি সেই ব্যক্তিকে পছন্দ করবো, তাকে দিয়ে আমি কৃতকার্যও হবো।’

‘মহারাজ, তেমনি কোনো ব্যক্তি যদি যেকোনো কুলাগার হতে অনাগারিকে প্রব্রজিত হয়, আর সে যদি পঞ্চাঙ্গ-প্রহীন ও পঞ্চাঙ্গে বিমণ্ডিত হয়; তাকে দান দিলেই মহাফল লাভ হয়। তার কোন পঞ্চাঙ্গ প্রহীন হয়? কামচ্ছন্দ, ব্যাপাদ, স্ত্যানমিদ্ধ, ঔদ্ধত্য-কৌকৃত্য ও বিচিকিৎসা প্রহীন হয়। তার এই পঞ্চাঙ্গ প্রহীন হয়। সে কোন পঞ্চাঙ্গে বিমণ্ডিত হয়?অশৈক্ষ্য শীলস্কন্ধে, অশৈক্ষ্য সমাধিস্কন্ধে, অশৈক্ষ্য প্রজ্ঞাস্কন্ধে, অশৈক্ষ্য বিমুক্তিস্কন্ধে ও অশৈক্ষ্য বিমুক্তি-জ্ঞানদর্শনস্কন্ধে বিমণ্ডিত হয়। সে এই পঞ্চাঙ্গে বিমণ্ডিত হয়। এই পঞ্চাঙ্গ-প্রহীন ও পঞ্চাঙ্গে বিমণ্ডিত ভিক্ষুকে দান দিলে মহাফল লাভ হয়।’ ভগবান এরূপ বললেন...।

‘ধনুর্বিদ্যায় সুদক্ষ, বলবান, বীর্যসম্পন্ন ব্যক্তিকেই রাজা যুদ্ধের জন্য পছন্দ করেন, শুধু বংশমর্যাদায় কাপুরুষকে সমর্থন করেন না। সেরূপ যার কাছে ক্ষমাগুণ ও বিনীতস্বভাবধর্ম প্রতিষ্ঠিত হয়েছে, সেই অর্হত্ত্বপ্রাপ্ত মেধাবীকে নীচবংশজাত হলেও পূজা করা উচিত। রমণীয় আশ্রম নির্মাণ করে বহুশ্রুতদের বসবাসের ব্যবস্থা করবে। মর্বভূমিতে জলচ্ছত্র তৈরি করবে, দুর্গম পথে সোপান নির্মাণ করবে। ঋজুমার্গে পতিত ব্যক্তিদের বিপ্রসন্ন চিত্তে অন্ন, পানীয়, খাদ্যবস্তু, বস্ত্র ও শয্যাসনাদি দান করবে। বিদ্যুৎমালাসমন্বিত শত কোণযুক্ত মেঘ যেমন গর্জনপূর্বক পৃথিবীতে বর্ষণ করে স্থল ও নিম্নভূমি পরিপূর্ণ করে; তেমনি শ্রদ্ধাসম্পন্ন, শ্রুতবান, পণ্ডিত ব্যক্তি ভোজনের সুব্যবস্থা করে ভিক্ষাজীবীদের অন্ন-পানে পরিতৃপ্ত করে। আনন্দিত হয়ে দান বিস্তৃত করে (বা দানীয় বস্তু বিলিয়ে দেয়), এবং দেববৃষ্টি গর্জনের ন্যায় ‘দান দাও’ ‘দান দাও’ বলে বলতে থাকে; (এতে অর্জিত) সেই বিপুল পুণ্যধারা দাতার ওপর বর্ষিত হয়।’

৫. পর্বতোপম সূত্র
১৩৬. শ্রাবস্তী নিদান। একান্তে উপবিষ্ট কোশলরাজ প্রসেনজিৎকে ভগবান জিজ্ঞেস করলেন, ‘মহারাজ, এই দিন-দুপুরে কোথা হতে আগমন করছেন?’ ‘ভন্তে, রাজপদে অভিষিক্ত, রাজ-ক্ষমতায় প্রমত্ত, কামতৃষ্ণায় অভিভূত, জনপদ নিরাপত্তাপ্রাপ্ত এবং দিগ্‌বিজয়ী ক্ষত্রিয়রাজাদের অনেক রাজকার্য থাকে, আমি এখন সেসব কাজে উৎসাহপরায়ণ হয়েছি।’

“মহারাজ, তা আপনি কী মনে করেন, ধরুন পূর্বদিক হতে আপনার বিশ্বস্ত, বিশ্বাসযোগ্য ব্যক্তি এখানে আগমন করল। আর সে আপনাকে বলল, ‘মহারাজ, আপনি হয়তো জানেন আমি পূর্বদিক থেকে আগমন করছি। সেদিকে দেখলাম অভ্রসম (বজ্রপূর্ণ ঘনকালো মেঘসদৃশ) বিরাট পর্বত সকল প্রাণীদের বিনাশ করে করে আসছে। আপনার যা করণীয় তা-ই করুন। অনন্তর আপনার বিশ্বস্ত, বিশ্বাসযোগ্য দ্বিতীয় ব্যক্তি পশ্চিমদিক থেকে আগমন করল... তৃতীয় ব্যক্তি উত্তরদিক থেকে আগমন করল... আপনার বিশ্বস্ত, বিশ্বাসযোগ্য চতুর্থ ব্যক্তি দক্ষিণদিক থেকে আগমন করল। আর সে আপনাকে বলল, ‘মহারাজ, আপনি হয়তো জানেন আমি দক্ষিণদিক থেকে আগমন করছি। সেদিকে দেখলাম, অভ্রসম বিরাট পর্বত সকল প্রাণীদের বিনাশ করে করে আসছে। আপনার যা করণীয় তা-ই করুন।’ মহারাজ, এরূপ দারুণ মানববিধ্বংশী প্রকাণ্ড মহাভয় উৎপন্ন হলে দুর্লভ মানবজন্মে আপনার করণীয় কী?”

‘ভন্তে, এরূপ দারুণ মানববিধ্বংশী প্রকাণ্ড মহাভয় উৎপন্ন হলে দুর্লভ মানবজন্মে ধর্মচর্যা (ধর্মত জীবনযাপন), সমচর্যা, কুশলকর্ম ও পুণ্যকর্ম সম্পাদন ছাড়া আমার কী-ই বা করণীয় আছে?’

‘মহারাজ, আমি আপনাকে বলছি, জ্ঞাত করছি যে, জরা-মৃত্যুকে জয় করা যায়। জরা-মৃত্যুকে জয় করার জন্য আপনার করণীয় কী?’ ‘ভন্তে, জরা-মৃত্যুকে জয় করার জন্যে ধর্মচর্যা, সমচর্যা, কুশলকর্ম ও পুণ্যকর্ম করা ছাড়া আমার কী-ই বা করণীয় আছে? রাজপদে অভিষিক্ত, রাজ-ক্ষমতায় প্রমত্ত, কামতৃষ্ণায় অভিভূত, জনপদ নিরাপত্তাপ্রাপ্ত এবং দিগ্‌বিজয়ী ক্ষত্রিয় রাজাদের অনেক হস্তিযোদ্ধা আছে, তাদেরও (হস্তিযোদ্ধাদের) জরা-মৃত্যুকে জয় করার (বা প্রতিরোধ করার) কোনো গতি (বা উপায়) নেই, ক্ষমতা নেই। রাজপদে অভিষিক্ত... দিগ্‌বিজয়ী ক্ষত্রিয় রাজাদের অনেক অশ্বযোদ্ধা আছে... রথযোদ্ধা আছে... পদাতিক যোদ্ধা আছে, তাদেরও (পদাতিক যোদ্ধাদের) জরা-মৃত্যুকে জয় করার (বা প্রতিরোধ করার) কোনো গতি নেই, ক্ষমতা নেই। এই রাজকুলে মন্ত্রী, মহামাত্যরা আছেন, যারা আগত শত্রুদের মন্ত্রবলে ভেদ করতে সক্ষম; তাদেরও জরা-মৃত্যুকে জয় করার (বা প্রতিরোধ করার) কোনো গতি নেই, ক্ষমতা নেই। এই রাজকুলে মাটির নিচে লুক্কায়িত, আকাশস্থিত প্রভূত স্বর্ণ-রৌপ্য আছে; যে ধন দিয়ে আমরা আগত শত্রুদের ভুলাতে পারি। সেসব ধনযোদ্ধাদেরও জরা-মৃত্যুকে জয় করার (বা প্রতিরোধ করার) কোনো গতি নেই, ক্ষমতা নেই। ভন্তে, জরা-মৃত্যুকে জয় করার জন্য ধর্মচর্যা, সমচর্যা, কুশলকর্ম ও পুণ্যকর্ম সম্পাদন ছাড়া আমার কী-ই বা করণীয় আছে?’

‘মহারাজ, তা ঠিক! তা ঠিক! জরা-মৃত্যুকে জয় করার জন্য ধর্মচর্যা, সমচর্যা, কুশলকর্ম ও পুণ্যকর্ম সম্পাদন ছাড়া আর কী-ই বা করণীয় থাকতে পারে?’ ভগবান এরূপ বললেন...।

‘বিশাল শৈলময় আকাশস্পর্শী পর্বতগুলো যেমন চতুর্দিকে পরিবেষ্টন করে বিনাশ করে করে চলে আসে; তেমনি ক্ষত্রিয়, ব্রাহ্মণ, বৈশ্য, শূদ্র, চণ্ডাল, পুক্কুস, সকল প্রাণীকে জরা-মৃত্যু বশীভূত করে। কাউকে বাদ দেয় না, সকলকে পরিমর্দন করে। এই জরা-মৃত্যুর উপর হস্তিযোদ্ধা, রথযোদ্ধা, পদাতিক সৈন্যদলের কোনো হাত নেই; মন্ত্রযুদ্ধে কিংবা বিপুল ধন দিয়েও জরা-মৃত্যুকে জয় করা সম্ভব নয়। তাই পণ্ডিত, ধীর ব্যক্তি নিজের মঙ্গল চিন্তা করে বুদ্ধ, ধর্ম ও সংঘের প্রতি শ্রদ্ধা উৎপাদন করে কায়, বাক্য, মনে যে ধর্মচারী হয়, সে ইহলোকে প্রশংসিত হয় এবং মৃত্যুর পর স্বর্গে আনন্দিত হয়।’

তৃতীয় বর্গ সমাপ্ত।

স্মারক-গাথা :

পুদ্গল, মাতামহী, লোক, ধনুর্বিদ্যা, পর্বতোপম,

বুদ্ধশ্রেষ্ঠ দ্বারা দেশিত এই কোশল পঞ্চক।

কোশল-সংযুক্ত সমাপ্ত।


 

৪. মার-সংযুক্ত
১. প্রথম বর্গ
১. তপশ্চর্যা সূত্র
১৩৭. আমি এরূপ শুনেছি। একসময় ভগবান অভিসম্বুদ্ধত্ব লাভের প্রথম দিকে উরুবেলায় (বর্তমান নাম ‘বোধগয়া’) নজ্জার নৈরঞ্জনা নদীর তীরে অজপাল নিগ্রোধবৃক্ষমূলে অবস্থান করছেন। তখন নিভৃতে, নির্জনে অবস্থানকালে ভগবানের এরূপ চিত্ত-পরিবিতর্ক উৎপন্ন হয় : ‘বাস্তবিক অর্থে আমি সেই আত্মনিগ্রহ হতে মুক্ত হয়েছি; অনর্থক আত্মনিগ্রহ হতে উত্তমরূপে মুক্ত হয়েছি, উত্তমভাবে মুক্ত হয়ে বোধিজ্ঞান লাভ করেছি।’

তখন পাপীরাজ মার ভগবানের চিত্ত-পরিবিতর্ক জ্ঞাত হয়ে ভগবানের কাছে উপস্থিত হলো, এবং ভগবানকে গাথায় বলল :

‘আপনি তপশ্চর্যা হতে বিচ্যুত হয়েছেন, যে তপশ্চর্যায় মানুষেরা শুদ্ধ হয় না। অশুদ্ধিকে শুদ্ধি মনে করছেন, আপনি শুদ্ধিমার্গ হতে অনেক দূরে আছেন।’

তখন ভগবান ‘ইনি পাপীরাজ মার’ জেনে তাকে গাথায় প্রত্যুত্তর দিলেন :

‘‘অমর তপস্যা (কৃচ্ছ্রসাধন) যত প্রকার আছে আমি সবই অনর্থক বলে জ্ঞাত হয়েছি, শুষ্ক বনভূমিতে (বা অরণ্যে) নৌকা চালানোর ন্যায় সেসব তপস্যা অর্থপ্রদ হয় না। শীল (সম্যক বাক্য, সম্যক কর্ম, সম্যক জীবিকা), সমাধি (সম্যক প্রচেষ্টা, সম্যক স্মৃতি, সম্যক সমাধি), প্রজ্ঞা (সম্যক দৃষ্টি, সম্যক সংকল্প), এই আর্য অষ্টাঙ্গিক মার্গ উপলব্ধির জন্য ভাবনা করে পরম শুদ্ধি (অর্হত্ত্ব) প্রাপ্ত হয়েছি। হে মার, তুমি পরাভূত, তুমি পরাজিত।’

অনন্তর পাপীরাজ মার ‘ভগবান আমাকে জেনেছেন, সুগত আমাকে জেনেছেন’ বলে দুঃখী ও দুর্মনা হয়ে সেখানেই অন্তর্ধান করল।

২. হস্তিরাজবেশ সূত্র
১৩৮. আমি এরূপ শুনেছি। একসময় ভগবান অভিসম্বুদ্ধত্ব লাভের প্রথম দিকে উরুবেলায় নজ্জার নৈরঞ্জনা নদীর তীরে অজপাল নিগ্রোধবৃক্ষমূলে অবস্থান করছেন। সে-সময় ভগবান ঘন-অন্ধকার রাত্রিতে উন্মুক্তস্থানে উপবিষ্ট ছিলেন এবং গুড়ি গুড়ি বৃষ্টি হচ্ছিল। তখন পাপীরাজ মার ভগবানের ভয়, ত্রাস, লোমহর্ষণ উৎপাদনের জন্য বৃহৎ হস্তিরাজবেশ ধারণ করে ভগবানের নিকটে উপস্থিত হলো। তার মস্তক যেন কালোবর্ণের প্রকাণ্ড পাষাণ (কূটাগার প্রমাণ), দন্ত রৌপ্যের মতো নির্মল সাদা, শুণ্ড যেন বৃহৎ লাঙ্গলের ঈষ। তখন ভগবান ‘ইনি পাপীরাজ মার’ বলে জ্ঞাত হয়ে তাকে গাথায় বললেন :

‘তুমি দীর্ঘকাল ধরে শুভ-অশুভ (সুন্দর-অসুন্দর) নানা প্রকার বেশ ধারণ করে (আমার কাছে) বারবার আগমন করেছ; দেখ পাপীরাজ, তোমার এই ভীতিকর দৃশ্য প্রদর্শন ব্যর্থ হয়েছে, তুমি পরাজিত, তুমি পরাভূত।’

তখন পাপীরাজ মার ‘ভগবান আমাকে চিনতে পেরেছেন, সুগত আমাকে চিনতে পেরেছেন’ বলে দুঃখী ও দুর্মনা হয়ে সেখানেই অন্তর্ধান করল।

৩. শুভ সূত্র
১৩৯. আমি এরূপ শুনেছি। একসময় ভগবান অভিসম্বুদ্ধত্ব লাভের প্রথম দিকে উরুবেলায় নজ্জার নৈরঞ্জনা নদীর তীরে অজপাল নিগ্রোধবৃক্ষমূলে অবস্থান করছেন। সে-সময় ভগবান ঘন-অন্ধকার রাত্রিতে উন্মুক্ত স্থানে উপবিষ্ট ছিলেন এবং গুড়ি গুড়ি বৃষ্টি হচ্ছিল। তখন পাপীরাজ মার ভগবানের ভয়, ত্রাস, লোমহর্ষণ উৎপাদনের জন্য ভগবানের নিকটে উপস্থিত হয়ে ভগবানের অনতিদূরে শুভ-অশুভ নানা প্রকার বর্ণোজ্জ্বল চিত্র প্রদর্শন করল। তখন ভগবান ‘ইনি পাপীরাজ মার’ বলে জ্ঞাত হয়ে তাকে গাথায় বললেন :

‘তুমি দীর্ঘকাল ধরে শুভ-অশুভ (সুন্দর-অসুন্দর) নানা প্রকার বেশ ধারণ করে (আমার কাছে) বারবার আগমন করেছ; দেখ পাপীরাজ, তোমার এই ভীতিকর দৃশ্য প্রদর্শন ব্যর্থ হয়েছে, তুমি পরাজিত, তুমি পরাভূত।’

‘যারা কায়, বাক্য ও মনে সুসংযত তারা মারের বশানুগত হন না, তারা মারের বাধ্যগতও হন না।’

তখন পাপীরাজ মার ‘ভগবান আমাকে জেনেছেন, সুগত আমাকে জেনেছেন’ বলে দুঃখী ও দুর্মনা হয়ে সেখানেই অন্তর্ধান করল।

৪. প্রথম মারবন্ধন সূত্র
১৪০. আমি এরূপ শুনেছি। একসময় ভগবান বারাণসীর ঋষিপতন মৃগদায়ে অবস্থান করছেন। তথায় ভগবান ভিক্ষুগণকে ‘হে ভিক্ষুগণ,’ বলে আহ্বান করলেন। ‘হ্যাঁ ভদন্ত,’ বলে সেই ভিক্ষুগণ ভগবানের প্রত্যুত্তর দিলেন। তখন ভগবান বললেন :

‘হে ভিক্ষুগণ, আমি সম্যক মনোযোগে, যথার্থ প্রচেষ্টায় অনুত্তর বিমুক্তি (অর্হত্ত্বফল-বিমুক্তি) লাভ করেছি, অনুত্তর বিমুক্তি সাক্ষাৎ করেছি। ভিক্ষুগণ, তোমরাও সম্যক মনোযোগে, যথার্থ প্রচেষ্টায় অনুত্তর বিমুক্তি প্রাপ্ত হও, অনুত্তর বিমুক্তি সাক্ষাৎ কর।’ এমন সময়ে পাপীরাজ মার ভগবানের কাছে উপস্থিত হয়ে ভগবানকে গাথায় বলল :

‘আপনি দিব্যকামগুণযুক্ত ও মনুষ্যকামগুণযুক্ত মারবন্ধনে অবরুদ্ধ, আপনি মারবন্ধনাবদ্ধ, হে শ্রমণ, আমার কাছ থেকে মুক্তি পাবেন না।’

(তখন ভগবান বললেন)

‘আমি দিব্যকামগুণযুক্ত ও মনুষ্যকামগুণযুক্ত মারবন্ধন হতে মুক্ত, আমি মারবন্ধন হতে মুক্ত হয়েছি, হে মার, তুমি পরাভূত, তুমি পরাজিত।’

তখন পাপীরাজ মার ‘ভগবান আমাকে জেনেছেন, সুগত আমাকে জেনেছেন’ বলে দুঃখী ও দুর্মনা হয়ে সেখানেই অন্তর্ধান করল।

৫. দ্বিতীয় মারবন্ধন সূত্র
১৫১. একসময় ভগবান বারাণসীর ঋষিপতন মৃগদায়ে অবস্থান করছেন। তথায় ভগবান ভিক্ষুগণকে ‘হে ভিক্ষুগণ,’ বলে আহ্বান করলেন। ‘হ্যাঁ ভদন্ত,’ বলে সেই ভিক্ষুগণ ভগবানের প্রত্যুত্তর দিলেন। তখন ভগবান বললেন :

‘হে ভিক্ষুগণ, আমি দিব্য, মনুষ্য সকল বন্ধন হতে মুক্ত। তোমরাও দিব্য, মনুষ্য সকল বন্ধন হতে মুক্ত। তাই তোমরা বহুজনের হিতের জন্য, বহুজনের সুখের জন্য, লোকানুকম্পায় এবং দেব-মানবের হিতের জন্য, সুখের জন্য পরিভ্রমণে বিচরণ কর। এক পথে দুইজন যেও না। আদিকল্যাণ, মধ্যকল্যাণ, অন্তেকল্যাণ, অর্থযুক্ত, ব্যঞ্জনযুক্ত, পূর্ণতাপ্রাপ্ত পরিশুদ্ধ ব্রহ্মচর্য দেশনা কর। জগতে অল্পরজম্রক্ষিত (সামান্য ক্লেশরজস্বভাবী) সত্ত্ব আছে, তারা ধর্মবাণী শোনার অভাবে পরিহানির দিকে যাচ্ছে। তারা ধর্মের (নিগূঢ় তত্ত্ব) বুঝতে পারবে। আমিও ধর্মদেশনার জন্য উরুবেলার সেনানি গ্রামে যাব।’ তখন পাপীরাজ মার ভগবানের কাছে উপস্থিত হয়ে ভগবানকে গাথায় বলল :

‘আপনি দিব্যকামগুণযুক্ত ও মনুষ্যকামগুণযুক্ত মারবন্ধনে অবরুদ্ধ, আপনি মারবন্ধনাবদ্ধ; হে শ্রমণ, আমার কাছ থেকে মুক্তি পাবেন না।’

(তখন ভগবান বললেন)

‘আমি দিব্যকামগুণযুক্ত ও মনুষ্যকামগুণযুক্ত সকল বন্ধন হতে মুক্ত, আমি মারবন্ধন হতে মুক্ত হয়েছি; হে মার, তুমি পরাভূত, তুমি পরাজিত।’

তখন পাপীরাজ মার ‘ভগবান আমাকে জেনেছেন, সুগত আমাকে জেনেছেন’ বলে দুঃখী ও দুর্মনা হয়ে সেখানেই অন্তর্ধান করল।

৬. সর্প সূত্র
১৪২. আমি এরূপ শুনেছি। একসময় ভগবান রাজগৃহের বেলুবন কলন্দকনিবাপে অবস্থান করছেন। সে-সময় ভগবান ঘন-অন্ধকার রাত্রিতে উন্মুক্ত স্থানে উপবিষ্ট ছিলেন এবং গুড়ি গুড়ি বৃষ্টি হচ্ছিল।

তখন পাপীরাজ মার ভগবানের ভয়, ত্রাস, লোমহর্ষণ উৎপাদনের জন্য বৃহৎ সর্পরাজবেশ ধারণ করে ভগবানের নিকটে উপস্থিত হলো। তার কায় যেন একটিমাত্র বৃক্ষে নির্মিত বিরাট নৌকা, ফলা বৃহৎ কাঠের বাক্স সদৃশ; চক্ষুযুগল কোশলরাজের (রথচক্র প্রমাণ) মস্তবড় কাঁসার পাত্রের ন্যায়। মেঘ গর্জনকালে বিদ্যুচ্ছটা বের হওয়ার ন্যায় তার মুখ হতে জিহ্বা বের হচ্ছিল, এবং কামারের ভস্ত্রার শব্দের মতো তার শ্বাস-প্রশ্বাসের শব্দ হচ্ছিল।

তখন ভগবান ‘ইনি পাপীরাজ মার’ বলে জ্ঞাত হয়ে তাকে গাথায় বললেন :

‘যিনি খোলা জায়গায় অবস্থান করেন সেই মুনিশ্রেষ্ঠ আত্মসংযত হন। তিনি তথায় গৃহবাসের তৃষ্ণা ত্যাগ করে বিচরণ করেন, তা শুধু তাদৃশ মুনির পক্ষেই সমীচীন। সেখানে সিংহ-ব্যাঘ্রাদি বহু প্রাণী, বহু প্রকার প্রচ- ভীতি এবং নানাবিধ ডাঁশ-সরীসৃপের বিচরণ করলেও সেই মহামুনির লোমও কম্পিত হয় না, শূন্যাগার হতেও স্থানান্তরে যান না। যদি আকাশ বিদীর্ণ হয়, পৃথিবী কম্পিত হয়, সমস্ত প্রাণীকুল সন্ত্রস্ত হয়, এমনকি বুকে (বা হৃদয়ে) শল্য বিদ্ধ করে, তবুও বুদ্ধগণ আসক্তিবশে পঞ্চস্কন্ধের রক্ষা করেন না।’

তখন পাপীরাজ মার ‘ভগবান আমাকে জেনেছেন, সুগত আমাকে জেনেছেন’ বলে দুঃখী ও দুর্মনা হয়ে সেখানেই অন্তর্ধান করল।

৭. নিদ্রা সূত্র
১৪৩. একসময় ভগবান রাজগৃহের বেলুবন কলন্দকনিবাপে অবস্থান করছেন। তখন ভগবান অধিক রাত্রি পর্যন্ত উন্মুক্ত স্থানেচঙ্ক্রমণ করলেন। রাত্রির প্রত্যুষ সময়ে পা ধৌত করে বিহারে প্রবেশ করলেন এবং দক্ষিণপার্শ্ব হয়ে পায়ের উপর পা রেখে উত্তানসংজ্ঞাকে মননপূর্বক স্মৃতি-সম্প্রজ্ঞানে সিংহশয্যায় শয়ন করলেন। তখন পাপীরাজ মার ভগবানের কাছে উপস্থিত হয়ে ভগবানকে গাথায় বলল :

‘শয়ন করছেন কি? কেন শয়ন করছেন? সে কি দুর্ভাগার মতো শয়ন করছেন? শূন্যাগার বলে শয়ন করছেন? সূর্যোদয়ের পরও কেন শয়ন করছেন?

(তখন ভগবান বললেন)

‘কোনো ভবে নীত হবার মতো যাঁর লোভ, আসক্তি, তৃষ্ণা নেই, সেই বুদ্ধ সকল প্রকার উপধি (আসক্তি) পরিক্ষয় করে শয়ন করছেন; হে মার, তাতে তোমার কী?’

তখন পাপীরাজ মার ‘ভগবান আমাকে জেনেছেন, সুগত আমাকে জেনেছেন’ বলে দুঃখী ও দুর্মনা হয়ে সেখানেই অন্তর্ধান করল।

৮. আনন্দ সূত্র
১৪৪. আমি এরূপ শুনেছি। একসময় ভগবান শ্রাবস্তীর জেতবনে অনাথপিণ্ডিক নির্মিত বিহারে অবস্থান করছেন। তখন পাপীরাজ মার ভগবানের নিকট উপস্থিত হয়ে এই গাথা ভাষণ করল :

‘পুত্রবান ব্যক্তি পুত্র নিয়ে আনন্দিত হয়, সেরূপ গোধনের অধিকারী ব্যক্তি গোধন নিয়ে আনন্দিত হয়। এই পুত্র ও গোধনের উপধি (আসক্তি) দ্বারা মানুষের আনন্দ হয়। যিনি উপধিহীন বা আসক্তি-বিমুক্ত তিনি আনন্দিত হন না।’

(তখন ভগবান বললেন)

‘পুত্রবান ব্যক্তি পুত্র নিয়ে অনুশোচনা করে, সেরূপ গোধনের অধিকারী ব্যক্তিও গরু নিয়ে বিলাপ করে। পুত্র ও গোধনের উপধি দ্বারা মানুষের অনুশোচনা হয়। যিনি আসক্তি-বিমুক্ত তিনি শোকগ্রস্ত হন না।’

তখন পাপীরাজ মার ‘ভগবান আমাকে জেনেছেন, সুগত আমাকে জেনেছেন’ বলে দুঃখী ও দুর্মনা হয়ে সেখানেই অন্তর্ধান করল।

৯. প্রথম আয়ু সূত্র
১৪৫. আমি এরূপ শুনেছি। একসময় ভগবান রাজগৃহে বেলুবনের কলন্দকনিবাপে অবস্থান করছেন। তথায় ভগবান ভিক্ষুগণকে ‘হে ভিক্ষুগণ,’ বলে আহ্বান করলেন। সেই ভিক্ষুগণও ‘হ্যাঁ ভদন্ত,’ বলে ভগবানের প্রত্যুত্তর দিলেন। তখন ভগবান বললেন :

‘হে ভিক্ষুগণ, মানুষের আয়ু অতি অল্প। পরলোকে গমন করতে হবে। তাই কুশলকর্ম সম্পাদন তরা উচিত, ব্রহ্মচর্য আচরণ করা উচিত। জন্মপ্রাপ্ত ব্যক্তির মৃত্যু হতে রক্ষা নেই। ভিক্ষুগণ, যে ব্যক্তি দীর্ঘকাল বেঁচে থাকে, সে শত বৎসরের কম কিংবা শত বছরের কিছু বেশি বেঁচে থাকে।’

তখন পাপীরাজ মার ভগবানের কাছে উপস্থিত হয়ে ভগবানকে গাথায় বলল :

‘মানুষের আয়ু দীর্ঘ, সৎপুরুষ (‘অল্পায়ু’ বলে) তাকে অবহেলা করে না। স্তন্যপায়ী শিশুর মতো নিশ্চিন্ত মনে চলা উচিত, কারণ মৃত্যুর আগমন হবে না।’

(তখন ভগবান বললেন)

‘মানুষের আয়ু অতি অল্প, সৎপুরুষ (‘অল্পায়ু’ বলে) তাকে অবজ্ঞা করে। মস্তক-প্রজ্বলিত ব্যক্তির ন্যায় চলা উচিত, কারণ মৃত্যুর আগমন হবে।’

তখন পাপীরাজ মার ‘ভগবান আমাকে জেনেছেন, সুগত আমাকে জেনেছেন’ বলে দুঃখী ও দুর্মনা হয়ে সেখানেই অন্তর্ধান করল।

১০. দ্বিতীয় সূত্র
১৪৬. আমি এরূপ শুনেছি। একসময় ভগবান রাজগৃহে বেলুবনের কলন্দকনিবাপে অবস্থান করছেন। তথায় ভগবান ভিক্ষুগণকে ‘হে ভিক্ষুগণ,’ বলে আহ্বান করলেন। সেই ভিক্ষুগণও ‘হ্যাঁ ভদন্ত,’ বলে ভগবানের প্রত্যুত্তর দিলেন। তখন ভগবান বললেন :

‘হে ভিক্ষুগণ, মানুষের আয়ু অতি অল্প। পরলোকে গমন করতে হবে। তাই কুশলকর্ম সম্পাদন তরা উচিত, ব্রহ্মচর্য আচরণ করা উচিত। জন্মপ্রাপ্ত ব্যক্তির মৃত্যু হতে রক্ষা নেই। ভিক্ষুগণ, যে ব্যক্তি দীর্ঘকাল বেঁচে থাকে, সে শত বৎসরের কম কিংবা শত বছরের কিছু বেশি বেঁচে থাকে।’

তখন পাপীরাজ মার ভগবানের কাছে উপস্থিত হয়ে ভগবানকে গাথায় বলল :

‘(আয়ু) দিবা-রাত্রি ক্ষয় হয় না, জীবন রুদ্ধ বা ক্ষান্ত হয় না, চক্রবেষ্টনী যেমনি রথবহকে (রথের যষ্টি) নিরন্তর অনুসরণ করে, তেমনি মানুষের আয়ুও ক্ষয় হয় না।’

(তখন ভগবান বললেন)

‘আয়ু দিবা-রাত্রি ক্ষয় হয়, ছোটো নদীর জলের ন্যায় মানুষের আয়ু ক্ষয় হয়।

তখন পাপীরাজ মার ‘ভগবান আমাকে জেনেছেন, সুগত আমাকে জেনেছেন’ বলে দুঃখী ও দুর্মনা হয়ে সেখানেই অন্তর্ধান করল।

প্রথম বর্গ সমাপ্ত।

স্মারক-গাথা :

তপশ্চর্যা, হস্তিরাজ, শুভ, মারবন্ধন দ্বয়,

সর্প, নিদ্রা, আনন্দ, আর দ্বয়ে আয়ু হয়।


 

২. দ্বিতীয় বর্গ
১. পাষাণ সূত্র
১৪৭. একসময় ভগবান গিজ্ঝাকূট (গৃধ্রকূট) পর্বতে অবস্থান করছেন। সে-সময়ে ভগবান ঘন-অন্ধকার রাত্রিতে উন্মুক্ত স্থানে উপবিষ্ট ছিলেন এবং গুড়ি গুড়ি বৃষ্টি হচ্ছিল। তখন পাপীরাজ মার ভগবানের ভয়, ত্রাস, লোমহর্ষণ উৎপাদনের জন্য ভগবানের কাছে উপস্থিত হয়ে তাঁর অনতিদূরে বিশালাকার পাথরে আঘাত করছিল।

তখন ভগবান ‘ইনি পাপীরাজ মার’ বলে জ্ঞাত হয়ে তাকে গাথায় বললেন :

‘যদি সমস্ত গৃধ্রকূট পর্বত প্রকম্পিতও কর, তবুও সম্যক বিমুক্ত বুদ্ধগণের বিচলিতভাব নেই।’

তখন পাপীরাজ মার ‘ভগবান আমাকে জেনেছেন, সুগত আমাকে জেনেছেন’ বলে দুঃখী ও দুর্মনা হয়ে সেখানেই অন্তর্ধান করল।

২. সীংহ সূত্র
১৪৮. একসময় ভগবান শ্রাবস্তীর জেতবনে অনাথপিণ্ডিক নির্মিত বিহারে অবস্থান করছেন। সে-সময় ভগবান মহতী পরিষদে পরিবৃত হয়ে ধর্মদেশনা করছেন।

তখন পাপীরাজ মারের এরূপ মনে হলো : ‘এই শ্রমণ গৌতম মহতী পরিষদে পরিবৃত হয়ে ধর্মদেশনা করছেন। তাহলে আমি পরিষদের প্রজ্ঞাচক্ষু বিনাশের জন্য শ্রমণ গৌতমের কাছে উপস্থিত হতে পারি।’ অতঃপর পাপীরাজ মার ভগবানের কাছে উপস্থিত হয়ে ভগবানকে গাথায় বলল :

‘নির্ভীক সিংহের ন্যায় পরিষদে কেন গর্জন করছেন? আপনার প্রতিদ্বন্দ্বী আছে, তবুও কি আপনি নিজেকে বিজয়ী মনে করেন?’

(তখন ভগবান বললেন)

‘জগতে দশবলপ্রাপ্ত তথাগতগণ তৃষ্ণাস্রোতোত্তীর্ণ। সেই মহাবীর, বিচক্ষণগণই পরিষদে সিংহনাদ করেন।

তখন পাপীরাজ মার ‘ভগবান আমাকে জেনেছেন, সুগত আমাকে জেনেছেন’ বলে দুঃখী ও দুর্মনা হয়ে সেখানেই অন্তর্ধান করল।

৩. প্রস্তরখণ্ড সূত্র
১৪৯. আমি এরূপ শুনেছি। একসময় ভগবান রাজগৃহের মর্দনকুক্ষি মৃগদায়ে অবস্থান করছেন। সে-সময়ে ভগবানের পা প্রস্তরখণ্ডে বিক্ষত হয়েছিল। তাই দীর্ঘকাল ধরে ভগবানের শারীরিক দুঃখ-বেদনা তীব্র, তীক্ষ্ণ, কটু, বিরক্তিকর ও অমনোজ্ঞ লাগছে। ভগবান ব্যথিত না হয়ে স্মৃতি-সম্প্রজ্ঞানে সেই বেদনা সহ্য করছেন। তখন ভগবান চার ভাঁজযুক্ত সঙ্ঘাটি বিছালেন এবং (তার ওপর) দক্ষিণপার্শ্ব হয়ে পায়ের ওপর পা রেখে স্মৃতি-সম্প্রজ্ঞানে সিংহশয্যায় শয়ন করলেন। অতঃপর পাপীরাজ মার ভগবানের কাছে উপস্থিত হয়ে ভগবানকে গাথায় বলল :

‘অলসভাবে বা (কবির ন্যায়) চিন্তামগ্ন হয়ে শয়ন করছেন কেন? আপনার তো বহু প্রকার অর্থ (হিত বা সুখ বা সাফল্য) নেই। তাহলে একাকী নির্জন শয়নাসনে নিদ্রামগ্ন হয়ে কেন শয়ন করছেন?’

(তখন ভগবান বললেন)

‘আমি অলসভাবে কিংবা চিন্তামগ্ন হয়ে শয়ন করছি না। আমি শোক ধ্বংস করে অর্থ (হিত বা সুখ বা সাফল্য) অর্জন করেছি। তাই সকল প্রাণীর প্রতি হিতানুকম্পী হয়ে একাকী নির্জন শয়নাসনে শয়ন করছি।

‘যাদের বৰে শল্য প্রবিষ্ট, শরাঘাতে যাদের হৃদয় মুহুর্মুহু কম্পমান; শল্যবিদ্ধ হয়ে তারাও নিদ্রামগ্ন হয়, আর আমি শল্যবিহীন হয়ে কেন শয়ন করব না?

‘আমি (সিংহাদির গমনাগমন পথে) জাগরিত হতেও শঙ্খিত হই না, শয়ন করতেও ভয় পাই না। দিবা-রাত্রি আমার কোনো অনুতাপ হয় না। জগতের কোথাও আমার পরিহানি দেখতে পাই না। তাই আমি সকল প্রাণীর প্রতি হিতানুকম্পী হয়ে শয়ন করি।’

তখন পাপীরাজ মার ‘ভগবান আমাকে জেনেছেন, সুগত আমাকে জেনেছেন’ বলে দুঃখী ও দুর্মনা হয়ে সেখানেই অন্তর্ধান করল।

৪. উপযুক্ত (প্রতিরূপ) সূত্র
১৫০. একসময় ভগবান কোশলরাজ্যে ব্রাহ্মণ গ্রামের এক শালায় অবস্থান করছেন। সে-সময় ভগবান মহতী গৃহী-পরিষদে পরিবৃত হয়ে ধর্মদেশনা করছেন।

তখন পাপীরাজ মারের এরূপ মনে হলো : ‘এই শ্রমণ গৌতম মহতী গৃহী-পরিষদে পরিবৃত হয়ে ধর্মদেশনা করছেন। তাহলে আমি পরিষদের প্রজ্ঞাচক্ষু বিনাশের জন্য শ্রমণ গৌতমের কাছে উপস্থিত হতে পারি।’ অতঃপর পাপীরাজ মার ভগবানের কাছে উপস্থিত হয়ে ভগবানকে গাথায় বলল :

‘অন্যকে অনুশাসনের (উপদেশ দানের) যোগ্যতা আপনার নেই। উপদেশ দিতে গিয়ে রাগ (আসক্তি)-প্রতিঘগুলোতে নিজেকে জড়াবেন না।’

(তখন ভগবান বললেন)

‘সম্বুদ্ধ হিতানুকম্পী হয়ে অন্যকে অনুশাসন করেন। তথাগত রাগ-প্রতিঘগুলো হতে বিপ্রমুক্ত।’

তখন পাপীরাজ মার ‘ভগবান আমাকে জেনেছেন, সুগত আমাকে জেনেছেন’ বলে দুঃখী ও দুর্মনা হয়ে সেখানেই অন্তর্ধান করল।

৫. মানস (মনসম্প্রযুক্ত) সূত্র
১৫১. আমি এরূপ শুনেছি। একসময় ভগবান শ্রাবস্তীর জেতবনে অনাথপিণ্ডিক নির্মিত বিহারে অবস্থান করছেন। তখন পাপীরাজ মার ভগবানের কাছে উপস্থিত হয়ে ভগবানকে গাথায় বলল :

‘আকাশচারী যেই মনসম্প্রযুক্ত আসক্তিপাশে বিচরণ করে, সেই মনসম্প্রযুক্ত আসক্তিপাশ দিয়ে আপনাকে উৎপীড়ন করব; হে শ্রমণ, আমার কাছ থেকে আপনার মুক্তি নেই।’

(তখন ভগবান বললেন)

‘মনোরম রূপ, শব্দ, গন্ধ, রস ও স্প্রষ্টব্যগুলোতে আমার ছন্দ (বা আসক্তি) বিগত; হে মার, তুমি পরাজিত, পরাভূত।’

তখন পাপীরাজ মার ‘ভগবান আমাকে জেনেছেন, সুগত আমাকে জেনেছেন’ বলে দুঃখী ও দুর্মনা হয়ে সেখানেই অন্তর্ধান করল।

৬. পাত্র সূত্র
১৫২. শ্রাবস্তী নিদান। সে-সময় ভগবান পঞ্চোপাদানস্কন্ধ বিষয়ক ধর্মকথায় ভিক্ষুদের (পঞ্চস্কন্ধের স্বভাব) প্রদর্শন করছেন, গ্রহণ করাচ্ছেন, উৎসাহিত করছেন, প্রফুল্ল করছেন। সেই ভিক্ষুগণ তদ্গত চিত্তে, মনোযোগ দিয়ে সমস্ত চিত্ত একত্রিত করে কান পেতে ধর্মদেশনা শুতে লাগলেন।

তখন পাপীরাজ মারের এরূপ মনে হলো : ‘এই শ্রমণ গৌতম পঞ্চোপাদানস্কন্ধ বিষয়ক ধর্মকথায় ভিক্ষুদের (পঞ্চস্কন্ধের স্বভাব) প্রদর্শন করছেন, গ্রহণ করাচ্ছেন, উৎসাহিত করছেন, প্রফুল্ল করছেন। সেই ভিক্ষুগণও তদ্গত চিত্তে, মনোযোগ দিয়ে সমস্ত চিত্ত একত্রিত করে কান পেতে ধর্মদেশনা শুনছেন। তাহলে আমি (ভিক্ষুদের) প্রজ্ঞাচক্ষু বিনাশের জন্য শ্রমণ গৌতমের নিকট উপস্থিত হই।’

সে-সময়ে অনেকগুলো পাত্র (সাবেক) খোলা স্থানেরাখা ছিল। তখন পাপীরাজ মার বলীবর্দরূপ (বড় বলদ) ধারণ করে পাত্রগুলোর কাছে উপস্থিত হলো। অতঃপর এক জনৈক ভিক্ষু অপর জনৈক ভিক্ষুকে বললেন, ‘ভিক্ষু, ভিক্ষু, এই বলীবর্দ পাত্রগুলো ভেঙে দিতে পারে।’ এরূপ বলা হলে ভগবান সেই ভিক্ষুকে বললেন, ‘হে ভিক্ষু, সে বলীবর্দ নয়। এই পাপীরাজ মার তোমাদের প্রজ্ঞাচক্ষু বিনাশের জন্য এসেছে।’ তখন ভগবান ‘ইনি পাপীরাজ মার’ বলে জ্ঞাত হয়ে তাকে গাথায় বললেন :

‘এই রূপ, বেদনা, সংজ্ঞা, সংস্কার ও বিজ্ঞানস্কন্ধ আমি নই, আমারও নয়; এভাবে দর্শনের ফলে সেসবে বিরাগ উৎপন্ন হয়। এরূপ বিরাগী, ক্ষেমপ্রাপ্ত, সর্ব সংযোজন অতিক্রমকারীকে মারসৈন্যরা সর্ব ভবে খুঁজেও পায়নি।’

তখন পাপীরাজ মার ‘ভগবান আমাকে জেনেছেন, সুগত আমাকে জেনেছেন’ বলে দুঃখী ও দুর্মনা হয়ে সেখানেই অন্তর্ধান করল।

৭. ছয় স্পর্শায়তন সূত্র
১৫৩. একসময় ভগবান বৈশালির মহাবন কূটাগার শালায় অবস্থান করছেন। সে-সময়ে ভগবান ছয় স্পর্শায়তন বিষয়ক ধর্মকথায় ভিক্ষুদের তাদের প্রকৃত স্বভাব প্রদর্শন করছেন, গ্রহণ করাচ্ছেন, উৎসাহিত করছেন, প্রফুল্ল করছেন। সেই ভিক্ষুগণ তদ্গত চিত্তে, মনোযোগ দিয়ে সমস্ত চিত্ত একত্রিত করে কান পেতে ধর্মদেশনা শুনছিলেন।

তখন পাপীরাজ মারের এরূপ মনে হলো : ‘এই শ্রমণ গৌতম ছয় স্পর্শায়তন বিষয়ক ধর্মকথায় ভিক্ষুদের (সেসবের স্বভাব) প্রদর্শন করছেন, গ্রহণ করাচ্ছেন, উৎসাহিত করছেন, প্রফুল্ল করছেন। সেই ভিক্ষুগণও তদ্গত চিত্তে, মনোযোগ দিয়ে সমস্ত চিত্ত একত্রিত করে কান পেতে ধর্মদেশনা শুনছেন। তাহলে আমি (ভিক্ষুদের) প্রজ্ঞাচক্ষু বিনাশের জন্য শ্রমণ গৌতমের নিকট উপস্থিত হই।’ তখন পাপীরাজ মার ভগবানের কাছে উপস্থিত হয়ে ভগবানের অদূরে বিকট ভয়ঙ্কর শব্দ করল, মনে হলো যেন পৃথিবী ফেটে যাচ্ছে! এই শব্দে জনৈক ভিক্ষু অপর জনৈক ভিক্ষুকে বললেন, ‘ভিক্ষু, ভিক্ষু, মনে হয় পৃথিবী ফেটে যাচ্ছে।’ এরূপ বলা হলে ভগবান সেই ভিক্ষুকে বললেন, ‘হে ভিক্ষু, পৃথিবী ফাটছে না। পাপীরাজ মার তোমাদের প্রজ্ঞাচক্ষু বিনাশের জন্য এসেছে।’ তখন ভগবান ‘ইনি পাপীরাজ মার’ বলে জ্ঞাত হয়ে তাকে গাথায় বললেন :

‘রূপ, শব্দ, গন্ধ, রস, স্পর্শ ও ধর্ম (মনোগোচর বিষয়) এ সমস্তই ভয়ানক লোকামিষ (জাগতিক লোভনীয় বিষয়), লোক (জগৎ) এসবে মূর্ছিত। বুদ্ধের স্মৃতিমান শ্রাবক এই ছয় স্পর্শায়তন অতিক্রমপূর্বক মাররাজ্য উত্তীর্ণ হয়ে সূর্যের ন্যায় আলোকিত হন।’

তখন পাপীরাজ মার ‘ভগবান আমাকে জেনেছেন, সুগত আমাকে জেনেছেন’ বলে দুঃখী ও দুর্মনা হয়ে সেখানেই অন্তর্ধান করল।

৮. পিণ্ড সূত্র
১৫৪. একসময় ভগবান মগধের পঞ্চশালা ব্রাহ্মণগ্রামে অবস্থান করছেন। তখন পঞ্চশালা ব্রাহ্মণগ্রামে কুমারীদের নিমন্ত্রিত ব্যক্তি বা অতিথীদের ভোজন দানের উৎসব চলছে। অতঃপর ভগবান পূর্বাহ্ণ সময়ে চীবর পরিধানপূর্বক পাত্র-চীবর (সঙ্ঘাটি) নিয়ে পঞ্চশালা ব্রাহ্মণগ্রামে পিণ্ডার্থে প্রবেশ করলেন। সে-সময়ে পঞ্চশালার ব্রাহ্মণ-গৃহপতিগণ পাপীরাজ মারের দ্বারা অধিকৃত হয়েছেন, যেন শ্রমণ গৌতম পিণ্ডপাত লাভ না করেন।

তখন ভগবান যেই ধৌত পাত্র (খালি) নিয়ে পঞ্চশালা ব্রাহ্মণগ্রামে পিণ্ডার্থে প্রবেশ করলেন, সেই ধৌত পাত্র (খালি) নিয়েই ফিরে আসলেন। অতঃপর পাপীরাজ মার ভগবানের কাছে উপস্থিত হয়ে তাঁকে জিজ্ঞেস করল, ‘শ্রমণ, পিণ্ডপাত পেয়েছেন কি?’ ‘হে পাপীমার, যাতে আমি পিণ্ডপাত লাভে বঞ্চিত হই, তা-ই তো তুমি করেছ।’ ‘তাহলে ভন্তে, ভগবান দ্বিতীয়বার পঞ্চশালা ব্রাহ্মণগ্রামে পিণ্ডার্থে প্রবেশ করুক। আমি ভগবানের পিণ্ড লাভের ব্যবস্থা করবো।’

(তখন ভগবান পাপীরাজ মারকে গাথায় বললেন)

‘তথাগতকে কষ্ট দিয়ে মার অপুণ্য সঞ্চয় করল। হে পাপীরাজ মার, তুমি কি মনে কর ‘আমার পাপ ফলবতী হবে না?’

‘আমাদের কোনো কিছুই নেই, তাই আমরা অতি সুখে জীবনযাপন করি। আভাস্বর দেবগণের (ব্রহ্মাদের) ন্যায় আমরা প্রীতিভক্ষ হবো।’

তখন পাপীরাজ মার ‘ভগবান আমাকে জেনেছেন, সুগত আমাকে জেনেছেন’ বলে দুঃখী ও দুর্মনা হয়ে সেখানেই অন্তর্ধান করল।

৯. কৃষক সূত্র
১৫৫. শ্রাবস্তী নিদান। সে-সময়ে ভগবান নির্বাণ-সম্বন্ধীয় ধর্মকথায় ভিক্ষুদের উদ্বুদ্ধ করছেন, গ্রহণ করাচ্ছেন, উৎসাহিত করছেন, প্রফুল্ল করছেন। সেই ভিক্ষুগণ তদ্গত চিত্তে, মনোযোগ দিয়ে সমস্ত চিত্ত একত্রিত করে কান পেতে ধর্মদেশনা শ্রবণ করছেন।

তখন পাপীরাজ মারের এরূপ মনে হলো : ‘এই শ্রমণ গৌতম নির্বাণ-সম্বন্ধীয় ধর্মকথায় ভিক্ষুদের উদ্বুদ্ধ করছেন, গ্রহণ করাচ্ছেন, উৎসাহিত করছেন, প্রফুল্ল করছেন। সেই ভিক্ষুগণও তদ্গত চিত্তে, মনোযোগসহকারে সর্ব চিত্ত একত্রিত করে কান পেতে ধর্মদেশনা শুনছেন। তাহলে আমি (ভিক্ষুদের) প্রজ্ঞাচক্ষু বিনাশের জন্য শ্রমণ গৌতমের নিকট উপস্থিত হই।’ অতঃপর পাপীরাজ মার কৃষক সেজে বৃহৎ লাঙ্গল কাঁধে তুলে দীর্ঘ পাচনবাড়ি গ্রহণ করল, এলোমেলো চুলে শণবস্ত্রে পরিহিত হলো এবং কাঁদামাখা পায়ে ভগবানের কাছে উপস্থিত হয়ে তাঁকে জিজ্ঞেস করল, ‘শ্রমণ, বলীবর্দগুলো দেখেছেন কি?’ ‘হে পাপীমার, বলীবর্দ দিয়ে তুমি কি করবে?’ ‘হে শ্রমণ, চক্ষু আমার, রূপ আমার, চক্ষুসংস্পর্শ-বিজ্ঞানায়তনও আমার। আপনি কোথায় গিয়ে আমার কাছ থেকে মুক্তি পাবেন? শ্রোত্র আমার, শব্দ আমার, শ্রোত্রসংস্পর্শ-বিজ্ঞানায়তন আমার; ঘ্রাণ আমার, গন্ধ আমার, ঘ্রাণসংস্পর্শ-বিজ্ঞানায়তন আমার; জিহ্বা আমার, রস আমার, জিহ্বাসংস্পর্শ-বিজ্ঞানায়তন আমার; কায় আমার, স্প্রষ্টব্য আমার, কায়সংস্পর্শ-বিজ্ঞানায়তন আমার; এবং মন আমার, ধর্ম (মনোগোচর বিষয়) আমার, মনোসংস্পর্শ-বিজ্ঞানায়তনও আমার। আপনি কোথায় গিয়ে আমার কাছ থেকে মুক্তি পাবেন?’

‘হে পাপীমার, চক্ষু তোমার, রূপ তোমার, চক্ষুসংস্পর্শ-বিজ্ঞানায়তন তোমার। কিন্তুযেখানে চক্ষু নেই, রূপ নেই, চক্ষুসংস্পর্শ-বিজ্ঞানায়তন নেই, সেখানে (নির্বাণে) তোমার গতি নেই। শ্রোত্র তোমার, শব্দ তোমার, শ্রোত্রসংস্পর্শ-বিজ্ঞানায়তন তোমার। যেখানে শ্রোত্র নেই, শব্দ নেই, শ্রোত্রসংস্পর্শ-বিজ্ঞানায়তন নেই, সেখানে তোমার গতি নেই। ঘ্রাণ তোমার, গন্ধ তোমার, ঘ্রাণত্রসংস্পর্শ-বিজ্ঞানায়তন তোমার। যেখানে ঘ্রাণ নেই, গন্ধ নেই, ঘ্রাণসংস্পর্শ-বিজ্ঞানায়তন নেই, সেখানে তোমার গতি নেই। জিহ্বা তোমার, রস তোমার, জিহ্বাসংস্পর্শ-বিজ্ঞানায়তন তোমার। যেখানে জিহ্বা নেই, রস নেই, জিহ্বাসংস্পর্শ-বিজ্ঞানায়তন নেই, সেখানে তোমার গতি নেই। কায় তোমার, স্প্রষ্টব্য তোমার, কায়সংস্পর্শ-বিজ্ঞানায়তন তোমার। যেখানে কায় নেই, স্প্রষ্টব্য নেই, কায়সংস্পর্শ-বিজ্ঞানায়তন নেই, সেখানে তোমার গতি নেই। মন তোমার, ধর্ম (মনোগোচর বিষয়) তোমার, মনোসংস্পর্শ-বিজ্ঞানায়তন তোমার। কিন্তু যেখানে মন নেই, ধর্ম নেই, মনোসংস্পর্শ-বিজ্ঞানায়তন নেই, সেখানে তোমার গতি নেই।’

(তখন পাপীমার গাথায় বলল :)

“যেটাকে ‘এটি আমার’ বলে, এবং যারা ‘আমার’ বলে থাকে; এসবের মধ্যে (আমি, আমার মধ্যে) আপনার মন বিদ্যমান; হে শ্রমণ, আমার কাছ থেকে মুক্তি পাবেন না।”

(প্রত্যুত্তরে ভগবান বললেন :)

“যেটাকে ‘এটি আমার’ বলে, তা আমার নয়; যারা ‘আমার’ বলে, তারা আমি নই (অর্থাৎ আমি তাদের মধ্যে নই)। হে পাপীমার, এরূপ জেনে রাখ যে, তুমি আমার (গমন) পথও দেখতে পাবে না।’

তখন পাপীরাজ মার ‘ভগবান আমাকে জেনেছেন, সুগত আমাকে জেনেছেন’ বলে দুঃখী ও দুর্মনা হয়ে সেখানেই অন্তর্ধান করল।

১০. রাজত্ব সূত্র
১৫৬. একসময় ভগবান কোশলরাজ্যে হিমালয় পর্বতের অরণ্যকুঠিরে অবস্থান করছেন। তখন নির্জনে, নিভৃতে অবস্থানের সময় ভগবানের এরূপ চিত্তবিতর্ক উৎপন্ন হলো : ‘হত্যা না করে, হত্যা না করিয়ে, (পরের ধন) বাজেয়াপ্ত না করে, বাজেয়াপ্ত না করিয়ে, অনুশোচনা না করে, অনুশোচনা না করিয়ে ধর্মতভাবে রাজত্ব করা সম্ভব কি?

তখন পাপীরাজ মার ভগবানের চিত্তপরিবিতর্ক জ্ঞাত হলো এবং ভগবানের কাছে উপস্থিত হয়ে বলল, ‘ভন্তে, হত্যা না করে, হত্যা না করিয়ে, (পরের ধন) বাজেয়াপ্ত না করে, বাজেয়াপ্ত না করিয়ে, অনুশোচনা না করে, অনুশোচনা না করিয়ে ধর্মতভাবে ভগবান রাজত্ব করুক, সুগত রাজত্ব করুক।’ ‘হে পাপীমার, তুমি আমার মধ্যে কী দেখ যে আমাকে এরূপ বলছ, ‘ভন্তে, হত্যা না করে, হত্যা না করিয়ে, (পরের ধন) বাজেয়াপ্ত না করে, বাজেয়াপ্ত না করিয়ে, অনুশোচনা না করে, অনুশোচনা না করিয়ে ধর্মতভাবে ভগবান রাজত্ব করুক, সুগত রাজত্ব করুক?’ ‘ভন্তে, ভগবানের চারি ঋদ্ধিপাদ ভাবিত, বহুলীকৃত, অর্জিত, আয়ত্ত, উৎপাদিত, সুপরিচিত ও উত্তমরূপে গৃহীত হয়েছে। ভগবান ইচ্ছা করলে পর্বতরাজ হিমালয়কে (স্বর্ণে রূপান্তরিত করার সংকল্পাবদ্ধ হয়ে) স্বর্ণ বলে চিন্তা করলে হিমালয় পর্বত স্বর্ণে পরিণত হবে।’

(তখন ভগবান বললেন :)

‘দুটি বিশুদ্ধ সুবর্ণময় পর্বতও একজনের পক্ষে যথেষ্ট নয়, এটি জ্ঞাত হয়ে সমচর্যা করা উচিত। যিনি দুঃখের মূল কারণ দেখেছেন, তিনি কীভাবে কামগুলোতে (পঞ্চকামগুণে) নত হবেন? তাই জগতে উপধিকে (আসক্তিকে) ‘বন্ধন’ বলে জ্ঞাত হয়ে (উপধি) বিনাশের জন্য মানুষের শিক্ষা করা উচিত।’

তখন পাপীরাজ মার ‘ভগবান আমাকে জেনেছেন, সুগত আমাকে জেনেছেন’ বলে দুঃখী ও দুর্মনা হয়ে সেখানেই অন্তর্ধান করল।

দ্বিতীয় বর্গ সমাপ্ত।

স্মারক-গাথা :

পাষাণ, সীংহ, প্রস্তরখণ্ড, উপযুক্ত, মানস;

পাত্র, আয়তন, পিণ্ড, কৃষক, রাজত্বে দশ।


 

৩. তৃতীয় বর্গ
১. বহুসংখ্যক সূত্র
১৫৭. আমি এরূপ শুনেছি। একসময় ভগবান শাক্যরাজ্যের শিলাবতীতে অবস্থান করছেন। সে-সময়ে বহুসংখ্যক ভিক্ষু ভগবানের অনতিদূরে অপ্রমত্ত, বীর্যসম্পন্ন ও দৃঢ়প্রতিজ্ঞ হয়ে অবস্থান করছেন। তখন পাপীরাজ মার বৃহৎ বেণীবদ্ধ কেশরাজিসম্পন্ন, মৃগচর্ম নির্মিত বস্ত্র পরিহিত, জরাজীর্ণ-বক্রদেহসম্পন্ন ব্রাহ্মণবেশ ধারণ করল এবং উদুম্বর দণ্ড গ্রহণপূর্বক হাঁপাতে হাঁপাতে ভিক্ষুগণের নিকট উপস্থিত হয়ে বলল, ‘ভদন্তগণ, আপনারা গাঢ় কালোবর্ণ চুলসম্পন্ন, তরুণকালে প্রব্রজিত, (জীবনের) প্রথম বয়সের সুন্দর যৌবনে স্থিত, পঞ্চকামগুণে অননুরক্ত। ভদন্তগণ, মনুষ্যকাম (পঞ্চকামগুণ) উপভোগ করুন। সন্দৃষ্টিক (দৃশ্যমান ভোগ বা সুখ) ত্যাগ করে ক্ষণিক (সুখের) পশ্চাদ্ধাবন করবেন না।’ ‘হে ব্রাহ্মণ, আমরা সন্দৃষ্টিক (দৃশ্যমান ভোগ বা সুখ) ত্যাগ করে ক্ষণিক (সুখের) পশ্চাদ্ধাবন করছি না। আমরা ক্ষণিক (সুখ) ত্যাগ করেই সন্দৃষ্টিক (সুখের) পশ্চাদ্ধাবন করছি। কারণ, ক্ষণস্থায়ী কামগুলোকে ভগবান বহু দুঃখ, বহু কষ্ট ও অধিকতর আদীনব বলেছেন। এই ধর্ম সন্দৃষ্টিক, অকালিক, এসে দেখার যোগ্য, (নির্বাণে) ঔপনায়িক, এবং বিজ্ঞগণ কর্তৃক স্বয়ং জ্ঞাতব্য।’ এরূপ বলা হলে পাপীরাজ মার মাথা নত করে জিহ্বা নিঃসারণপূর্বক কপালে ত্রিবিধ ভ্রূকুটি তুলল এবং লাঠিতে ভর করে প্রস্থান করল।

অতঃপর সেই ভিক্ষুগণ ভগবানের নিকট উপস্থিত হয়ে ভগবানকে অভিবাদনপূর্বক একান্তে উপবেশন করলেন। একান্তে উপবিষ্ট সেই ভিক্ষুগণ ভগবানকে বললেন, ‘ভন্তে, এখানে আমরা ভগবানের অনতিদূরে অপ্রমত্ত, বীর্যসম্পন্ন ও দৃঢ়প্রতিজ্ঞ হয়ে অবস্থান করছিলাম। তখন বৃহৎ বেণীবদ্ধ কেশরাজিসম্পন্ন, মৃগচর্মনির্মিত বস্ত্র পরিহিত, জরাজীর্ণ-বক্রদেহসম্পন্ন জনৈক ব্রাহ্মণ উদুম্বর দণ্ড গ্রহণপূর্বক হাঁপাতে হাঁপাতে আমাদের কাছে উপস্থিত হয়ে বলল, ‘ভদন্তগণ, আপনারা গাঢ় কালোবর্ণ চুলসম্পন্ন, তরুণকালে প্রব্রজিত, (জীবনের) প্রথম বয়সের সুন্দর যৌবনে স্থিত, পঞ্চকামগুণে অননুরক্ত। ভদন্তগণ, মনুষ্যকাম (পঞ্চকামগুণ) উপভোগ করুন। সন্দৃষ্টিক (দৃশ্যমান ভোগ বা সুখ) ত্যাগ করে ক্ষণিক (সুখের) পশ্চাদ্ধাবন করবেন না।’ এরূপ বলা হলে আমরা সেই ব্রাহ্মণকে বললাম, ‘হে ব্রাহ্মণ, আমরা সন্দৃষ্টিক (দৃশ্যমান ভোগ বা সুখ) ত্যাগ করে ক্ষণিক (সুখের) পশ্চাদ্ধাবন করছি না। আমরা ক্ষণিক (সুখ) ত্যাগ করেই সন্দৃষ্টিক (সুখের) পশ্চাদ্ধাবন করছি। কারণ, ক্ষণস্থায়ী কামগুলোকে ভগবান বহু দুঃখ, বহু কষ্ট ও অধিকতর আদীনব বলেছেন। এই ধর্ম সন্দৃষ্টিক, অকালিক, এসে দেখার যোগ্য, (নির্বাণে) উপনায়িক, এবং বিজ্ঞগণ কর্তৃক স্বয়ং জ্ঞাতব্য।’ ভন্তে, আমরা এরূপ বললে সেই ব্রহ্মণ মাথা নত করে জিহ্বা নিঃসারণপূর্বক কপালে ত্রিবিধ ভ্রূকুটি তুলল এবং লাঠিতে ভর করে প্রস্থান করল।’

‘হে ভিক্ষুগণ, সে ব্রাহ্মণ নয়। পাপীরাজ মার তোমাদের প্রজ্ঞাচক্ষু বিনাশের জন্য এসেছিল।’ তখন ভগবান এর অর্থ জ্ঞাত হয়ে তাৎক্ষণিকভাবে এই গাথাটি ভাষণ করলেন :

“যিনি দুঃখের মূল কারণ দেখেছেন, তিনি কীভাবে কামগুলোতে (পঞ্চকামগুণে) নত হবেন? তাই জগতে উপধিকে (আসক্তিকে) ‘বন্ধন’ বলে জেনে (উপধি) বিনাশের জন্য মানুষের শিক্ষা করা উচিত।”

২. সমৃদ্ধি সূত্র
১৫৮. একসময় ভগবান শাক্যরাজ্যের শিলাবতীতে অবস্থান করছেন। সে-সময়ে আয়ুষ্মান সমৃদ্ধি ভগবানের অনতিদূরে অপ্রমত্ত, বীর্যসম্পন্ন ও দৃঢ়প্রতিজ্ঞ হয়ে অবস্থান করছেন। তখন নির্জনে, নিভৃতে অবস্থানকালে আয়ুষ্মান সমৃদ্ধির এরূপ চিত্তপরিবিতর্ক উৎপন্ন হলো : ‘অহো! এই লাভ আমার সুলব্ধ যে, অর্হৎ সম্যকসম্বুদ্ধ আমার শাস্তা; এই লাভ আমার সুলব্ধ যে, এরূপ সু-ব্যাখ্যাত ধর্ম-বিনয়ে আমি প্রব্রজিত হয়েছি। এই লাভ আমার সুলব্ধ যে, আমার সতীর্থ ব্রহ্মচারীগণ শীলবান ও কল্যাণধর্মী।’ তখন পাপীরাজ মার আয়ুষ্মান সমৃদ্ধির চিত্তপরিবিতর্ক জেনে তাঁর কাছে উপস্থিত হলো এবং আয়ুষ্মান সমৃদ্ধির অনতিদূরে বিকট ভয়ঙ্কর শব্দ করল, মনে হলো যেন পৃথিবী ফেটে যাচ্ছে।

অনন্তর আয়ুষ্মান সমৃদ্ধি ভগবানের নিকট উপস্থিত হয়ে ভগবানকে অভিবাদনপূর্বক একান্তে উপবেশন করলেন। একান্তে উপবিষ্ট আয়ুষ্মান সমৃদ্ধি ভগবানকে এরূপ বললেন, “ভন্তে, এখানে আমি ভগবানের অনতিদূরে তখন নির্জনে, নিভৃতে অবস্থানকালে আমার এরূপ চিত্তপরিবিতর্ক উৎপন্ন হলো : ‘অহো! এই লাভ আমার সুলব্ধ যে, অর্হৎ সম্যকসম্বুদ্ধ আমার শাস্তা; এই লাভ আমার সুলব্ধ যে, এরূপ সু-ব্যাখ্যাত ধর্ম-বিনয়ে আমি প্রব্রজিত হয়েছি। এই লাভ আমার সুলব্ধ যে, আমার সতীর্থ ব্রহ্মচারীগণ শীলবান ও কল্যাণধর্মী।’ তখন আমার অদূরে বিকট ভয়ঙ্কর শব্দ হলো, মনে হলো যেন পৃথিবী ফেটে যাচ্ছে!”

‘হে সমৃদ্ধি, পৃথিবী ফাটছে না। পাপীরাজ মার তোমার প্রজ্ঞাচক্ষু বিনাশের জন্য এসেছে। তুমি যাও, তথায় অপ্রমত্ত, বীর্যসম্পন্ন ও দৃঢ়প্রতিজ্ঞ হয়ে অবস্থান করো।’ ‘হ্যাঁ ভন্তে,’ বলে আয়ুষ্মান সমৃদ্ধি ভগবানকে প্রতিশ্রুতি দিয়ে আসন হতে উঠে ভগবানকে অভিবাদনপূর্বক প্রদক্ষিণ করে প্রস্থান করলেন। দ্বিতীয়বার আয়ুষ্মান সমৃদ্ধি সেখানে অপ্রমত্ত, বীর্যসম্পন্ন ও দৃঢ়প্রতিজ্ঞ হয়ে অবস্থান করছেন। দ্বিতীয়বারও আয়ষ্মান সমৃদ্ধির নির্জনে, নিভৃতে অবস্থানকালে... তখন পাপীরাজ মার আয়ুষ্মান সমৃদ্ধির চিত্তপরিবিতর্ক জেনে তাঁর কাছে উপস্থিত হলো এবং আয়ুষ্মান সমৃদ্ধির অদূরে বিকট ভয়ঙ্কর শব্দ করল, মনে হলো যেন পৃথিবী ফেটে যাচ্ছে! তখন তিনি পাপীরাজ মারকে গাথায় বললেন :

‘আমি শ্রদ্ধায় আগার হতে অনাগারে প্রব্রজিত হয়েছি। আমার স্মৃতি ও প্রজ্ঞা উপলব্ধ হয়েছে, চিত্ত সুসমাহিত হয়েছে। তুমি নানা প্রকার ভয়ানক রূপ ধারণ করলেও আমাকে বিচলিত করতে পারবে না।’

তখন পাপীরাজ মার ‘সমৃদ্ধি ভিক্ষু আমাকে জেনেছেন’ বলে দুঃখী ও দুর্মনা হয়ে সেখানেই অন্তর্ধান করল।

৩. গোধিক সূত্র
১৫৯. আমি এরূপ শুনেছি। একসময় ভগবান রাজগৃহের বেলুবন কলন্দকনিবাপে অবস্থান করছেন। সে-সময়ে আয়ুষ্মান গোধিক ঋষিগিলি পর্বতের পার্শ্ববর্তী কালোশিলায় অবস্থান করছেন। তখন আয়ুষ্মান গোধিক অপ্রমত্ত, বীর্যসম্পন্ন ও দৃঢ়প্রতিজ্ঞ হয়ে অবস্থানকালে সাময়িক চিত্তবিমুক্তি লাভ করলেন। অতঃপর তিনি সেই সাময়িক চিত্তবিমুক্তি হারালেন। আয়ুষ্মান গোধিক অপ্রমত্ত, বীর্যসম্পন্ন ও দৃঢ়প্রতিজ্ঞ হয়ে অবস্থানকালে দ্বিতীয়বার সাময়িক চিত্তবিমুক্তি লাভ করলেন। দ্বিতীয়বার তিনি সেই সাময়িক চিত্তবিমুক্তি হারালেন। তৃতীয়বার... চতুর্থবার... পঞ্চমবার... আয়ুষ্মান গোধিক অপ্রমত্ত, বীর্যসম্পন্ন ও দৃঢ়প্রতিজ্ঞ হয়ে অবস্থানকালে ষষ্ঠবার সাময়িক চিত্তবিমুক্তি লাভ করলেন। ষষ্ঠবারেও তিনি সেই সাময়িক চিত্তবিমুক্তি হারালেন। আয়ুষ্মান গোধিক অপ্রমত্ত, বীর্যসম্পন্ন ও দৃঢ়প্রতিজ্ঞ হয়ে অবস্থানকালে সপ্তমবার সাময়িক চিত্তবিমুক্তি লাভ করলেন।

তখন আয়ুষ্মান গোধিকের এরূপ মনে হলো : ‘আমি ষষ্ঠবার পর্যন্ত সাময়িক চিত্তবিমুক্তি হারিয়েছি। বেশ, এখন আমি (নিজেকে) বিদ্ধ করি।’ তখন পাপীরাজ মার আয়ুষ্মান গোধিকের চিত্তে চিত্তপরিবিতর্ক জ্ঞাত হয়ে ভগবানের কাছে উপস্থিত হলো এবং ভগবানকে গাথায় বলল :

‘হে মহাবীর, মহাপ্রাজ্ঞ, ঋদ্ধি-যশোজ্জ্বল, সর্ব শত্রু-ভয়াতীত চক্ষুষ্মান, আপনার পায়ে বন্দনা করি। হে মৃত্যুঞ্জয় মহাবীর, আপনার শ্রাবক মৃত্যু কামনা করছেন, মৃত্যুর সংকল্প করছেন। হে জ্যোর্তিময়, আপনি তাঁকে বাধা দিন। হে জনবিশ্রুত ভগবান, আপনার শাসনে নিরত, অর্হত্ত্ব অপ্রাপ্ত, শৈক্ষ্যশ্রাবক কীভাবে মৃত্যুবরণ করবেন?’

সে-সময়ে আয়ুষ্মান গোধিক আত্মহত্যা করলেন। তখন ভগবান ‘ইনি পাপীরাজ মার’ জ্ঞাত হয়ে তাকে গাথায় বললেন :

‘ধীর ব্যক্তিরা এভাবেই মৃত্যুবরণ করেন, তাঁরা জীবন কামনা করেন না। গোধিক সমূলে তৃষ্ণা উৎপাটন করে পরিনির্বাপিত হয়েছে।’

অনন্তর ভগবান ভিক্ষুগণকে আহ্বান করলেন, ‘হে ভিক্ষুগণ, আমরা ঋষিগিলি পর্বতের পার্শ্ববর্তী কালোশিলায় উপস্থিত হবো, যেখানে কুলপুত্র গোধিক আত্মহত্যা করেছে।’ ‘হ্যাঁ ভন্তে’ বলে সেই ভিক্ষুগণ ভগবানকে প্রত্যুত্তর দিলেন।

তখন ভগবান বহুসংখ্যক ভিক্ষু সাথে নিয়ে ঋষিগিলি পর্বতের পার্শ্ববর্তী কালোশিলায় উপস্থিত হলেন। ভগবান দূর হতে মঞ্চে শায়িত আয়ুষ্মান গোধিকের মৃতদেহ দেখতে পেলেন। সে-সময়ে ধূমান্ধকার জমাট বেঁধে পূর্ব দিকে, পচ্ছিম দিকে, উত্তর দিকে, দক্ষিণ দিকে, ঊর্ধ্ব দিকে, অধঃদিকে এবং অনুদিকে ছুটছে।

অনন্তর ভগবান ভিক্ষুগণকে ডেকে বললেন, ‘হে ভিক্ষুগণ, ধূমান্ধকার জমাট বেঁধে পূর্ব দিকে, পচ্ছিম দিকে, উত্তর দিকে, দক্ষিণ দিকে, ঊর্ধ্ব দিকে, অধঃদিকে এবং অনুদিকে ছুটছে, তা তোমরা দেখতে পাচ্ছো কি?’ ‘হ্যাঁ ভন্তে’।‘ভিক্ষুগণ, তা পাপীরাজ মার, সে কুলপুত্র গোধিকের প্রতিসন্ধি চিত্ত কোথায় প্রতিষ্ঠিত হয়েছে তা খুঁজছে। ভিক্ষুগণ, প্রতিসন্ধি-চিত্ত কোথাও প্রতিষ্ঠিত না হয়ে কুলপুত্র গোধিক পরিনির্বাপিত হয়েছে।’ তখন পাপীরাজ মার বেলুবপাণ্ডু বীণা নিয়ে ভগবানের কাছে উপস্থিত হয়ে ভগবানকে গাথায় বলল :

‘ঊর্ধ্ব দিকে, অধঃদিকে, এদিকে-ওদিকে, অনুদিকে সব দিকে খুঁজেও আমি গোধিককে পাচ্ছি না। তিনি কোথায় গেছেন?’

(তখন ভগবান বললেন)

‘সেই ধৃতিসম্পন্ন ধীর, সর্বদা ধ্যানরত ধ্যানী, এবং দিবা-রাত্রি (সাধনায়) আত্মনিযুক্ত হয়ে, জীবন কামনা না করে, মারসৈন্যকে জয় করে, পুনর্জন্ম না হয়ে সমূলে তৃষ্ণা উৎপাটনপূর্বক গোধিক পরিনির্বাপিত হয়েছে।’

তখন শোকাভিভূত মারের বগল থেকে বীণাটি পাদপৃষ্ঠে ঝরে পড়ল। তারপরে মার দুর্মনা হয়ে সেখানেই অন্তর্ধান করল।

৪. সাত বর্ষ অনুবন্ধ (অনুগমন) সূত্র
১৬০. আমি এরূপ শুনেছি। একসময় ভগবান উরুবেলায় নজ্জার নৈরঞ্জনা নদীর তীরে অজপাল নিগ্রোধবৃক্ষমূলে অবস্থান করছেন। সে-সময়ে পাপীরাজ মার সুযোগসন্ধানী হয়েও সুযোগ লাভ না করে সাত বছর পর্যন্ত ভগবানের পিছু নিয়েছে। তখন পাপীরাজ মার ভগবানের কাছে উপস্থিত হয়ে ভগবানকে গাথায় বলল :

‘আপনি শোকাভিভূত হয়ে বনের মধ্যে ধ্যান করছেন কেন? সম্পত্তি হারিয়েছেন নাকি প্রার্থনা করছেন? আপনি গ্রামে কী পাপকর্ম করেছেন? কেন মানুষের সাথে বন্ধুত্ব করেন না? নাকি কোনো জন আপনার সাথে সখ্যতা করে না?’

(ভগবান বললেন)

‘হে প্রমত্তবন্ধু, আমি সমস্ত শোকের মূল উৎপাটন করে নির্দোষী ও অনুশোচনাহীন হয়ে ধ্যানরত আছি। সমস্ত ভবলোভসম্ভূত তৃষ্ণা ছেদনপূর্বক আসবহীন হয়ে ধ্যান করছি।’

(মার বলল)

‘যেটাকে ‘এটি আমার’ বলে, এবং যারা ‘আমার’ বলে থাকে; এসবের মধ্যে (আমি, আমার মধ্যে) আপনার মন বিদ্যমান; হে শ্রমণ, আমার কাছ থেকে মুক্তি পাবেন না।’

(ভগবান বললেন)

‘যেটাকে ‘এটি আমার’ বলে, তা আমার নয়; যারা ‘আমার’ বলে তারা আমি নই (অর্থাৎ আমি তাদের মধ্যে নেই)। হে পাপীমার, এরূপ জেনে রাখ যে, তুমি আমার (গমন) পথও দেখতে পাবে না।’

(মার বলল : )

‘যদি নির্বাণগামী মোক্ষমার্গ অভিজ্ঞাত হন, তাহলে (আমার রাজ্য থেকে) অন্তর্হিত হোন, আপনি একাই যান, অন্যকে অনুশাসন করেন কেন?’

(ভগবান বললেন)

‘পারগামী ব্যক্তিগণ মৃত্যুর অনধীন নির্বাণ সম্বন্ধে জিজ্ঞেস করে, আমি তাদের দ্বারা জিজ্ঞাসিত হয়েই আর্যসত্যকে নিরুপধি (নির্বাণ) ব্যাখ্যা করি।’

(মার বলল)

‘ভন্তে, যেমন গ্রাম বা নিগমের অদূরে অবস্থিতপুষ্করিণীতে কাঁকড়া থাকে। তখন বহুসংখ্যক কুমার বা কুমারী সেই গ্রাম বা নিগম হতে বের হয়ে সেই পুষ্করিণীতে গিয়ে কাঁকড়াটিকে জল হতে তুলে স্থলেরাখে। ভন্তে, সেই কাঁকড়া যখন যেই দাড়া প্রয়োগ করে কুমার বা কুমারীরা সেই দাড়া কাষ্ঠদণ্ড (লাঠি) বা পাথর খ- দিয়ে ভেঙে দেয়, ছিন্ন করে, চূর্ণবিচূর্ণ করে। এরূপে সব দাড়া ভেঙে যাওয়ায়, ছিন্ন হওয়ায় এবং চূর্ণবিচূর্ণ হওয়ায় সেই কাঁকড়াটি আর পুষ্করিণীতে নামতে পারে না। ভন্তে, ঠিক এরূপেই আমার সমস্ত বিসূক (নৃত্য-গান প্রভৃতি উৎসব), চালাকি (বির্বদ্ধাচরণ) বিস্ফন্দিত বিষয় ভগবান ভেঙে ফেলেছেন, ছিন্ন করেছেন, চূর্ণবিচূর্ণ করেছেন। ভন্তে, আমি পুনরায় ছিদ্রান্বেষী হয়ে ভগবানের কাছে উপস্থিত হতে পারব না।’ তখন পাপীরাজ মার ভগবানের নিকট এই হতাশাব্যঞ্জক গাথাগুলো ভাষণ করল :

‘কাক চর্বিবর্ণ পাথরকে দেখে নরম মনে করে, এবং তাতে স্বাদ পাওয়া যাবে ভেবে পাথরের চারদিকে ঘুরে বেড়ায়। কিন্তু তাতে স্বাদ না পেয়ে কাক পাথর হতে সরে যায়। আমরাও সেই পাষাণাসক্ত কাকের ন্যায় নিরাশ হয়ে গৌতম হতে সরে দাঁড়াচ্ছি।’

৫. মারকন্যা সূত্র
১৬১. অতঃপর পাপীরাজ মার ভগবানের সামনে এই হতাশাব্যঞ্জক গাথাগুলো ভাষণ করার পর সেই স্থান হতে প্রস্থান করে। আর ভগবানের অনতিদূরে ভূমির উপর পর্যাঙ্কে উপবেশন করল এবং নীরব, নিস্তব্ধ, নিরাশ, অধোমুখী, ভগ্নোৎসাহ ও কিংকর্তব্যবিমূঢ় হয়ে কাষ্ঠ দ্বারা মাটি আঁচড় কাটছে। তখন তৃষ্ণা, অরতি ও রগা এই তিন মারকন্যা পাপীরাজ মারের নিকট উপস্থিত হয়ে তাকে গাথায় বলল :

‘হে পিতঃ, কেন তুমি দুর্মনা হয়েছ? কোন ব্যক্তিকে নিয়ে অনুশোচনা করছ? আমরা বনচর হস্তির ন্যায় রাগপাশে বেঁধে নিয়ে আসবো, তখন সেই ব্যক্তি তোমার অনুগত হবে।’

(তখন মার বলল)

‘জগতে অর্হৎ সুগতকে রাগপাশে আবদ্ধ করে নিয়ে আসা অসম্ভব, কারণ তিনি মাররাজ্য অতিক্রম করেছেন, সে-কারণেই আমি অত্যধিকরূপে অনুশোচনা করছি।’

অতঃপর তৃষ্ণা, অরতি ও রগা নাম্নী মারকন্যা ভগবানের নিকট উপস্থিত হয়ে ভগবানকে বলল, ‘হে শ্রমণ, আমরা আপনার পাদ পরিচর্যা করি।’ তখন ভগবান (মারকন্যাদের কথায়) মনোযোগ দিলেন না, যেহেতু তিনি অনতিক্রম্য উপদিক্ষয়ে বিমুক্ত।

তখন মারকন্যা তৃষ্ণা, অরতি ও রগা একান্তে গিয়ে সম্মিলিতভাবে এরূপ চিন্তা করল, ‘পুরুষদের অভিপ্রায় নানা প্রকার। সেহেতু আমরা প্রত্যেকে একশত করে কুমারীর বেশ ধারণ করি।’ তখন তারা প্রত্যেকেই একশত করে কুমারীবেশ ধারণপূর্বক ভগবানের নিকট উপস্থিত হয়ে বলল, ‘শ্রমণ, আমরা আপনার পাদ পরিচর্যা করি।’ ভগবান তাতেও মনোযোগ দিলেন না, যেহেতু তিনি অনতিক্রম্য উপদিক্ষয়ে বিমুক্ত।

অনন্তর মারকন্যা তৃষ্ণা, অরতি ও রগা একান্তে গিয়ে সম্মিলিতভাবে এরূপ চিন্তা করল, ‘পুরুষদের অভিপ্রায় বিবিধ প্রকার। সেহেতু আমরা প্রত্যেকে একশত করে অপ্রসূতি নারীর বেশ ধারণ করি।’ তখন তারা প্রত্যেকেই একশত করে অপ্রসূতি নারীর বেশ ধারণপূর্বক ভগবানের নিকট উপস্থিত হয়ে বলল, ‘শ্রমণ, আমরা আপনার পাদ পরিচর্যা করি।’ ভগবান তাতেও মনোযোগ দিলেন না, যেহেতু তিনি অনতিক্রম্য উপদিক্ষয়ে বিমুক্ত।

আবার তারা একান্তে গিয়ে সম্মিলিতভাবে এরূপ চিন্তা করল, ‘পুরুষদের অভিপ্রায় বিবিধ প্রকার। সেহেতু আমরা প্রত্যেকে একশত করে এক সন্তান প্রসূতি নারীর বেশ ধারণ করি।’ তখন মারকন্যা তৃষ্ণা, অরতি ও রগা প্রত্যেকেই একশত করে এক সন্তান প্রসূতি নারীর বেশ ধারণপূর্বক ভগবানের নিকট উপস্থিত হয়ে বলল, ‘শ্রমণ, আমরা আপনার পাদ পরিচর্যা করি।’ ভগবান তাতেও মনোযোগ দিলেন না, যেহেতু তিনি অনতিক্রম্য উপদিক্ষয়ে বিমুক্ত।

অতঃপর তারা আবার একান্তে গিয়ে সম্মিলিতভাবে এরূপ চিন্তা করল, ‘পুরুষদের অভিপ্রায় বিবিধ প্রকার। সেহেতু আমরা প্রত্যেকে একশত করে দুই সন্তান প্রসূতি নারীর বেশ ধারণ করি।’ তখন মারকন্যা তৃষ্ণা, অরতি ও রগা প্রত্যেকেই একশত করে দুই সন্তান প্রসূতি নারীর বেশ ধারণপূর্বক ভগবানের নিকট উপস্থিত হয়ে বলল, ‘শ্রমণ, আমরা আপনার পাদ পরিচর্যা করি।’ ভগবান তাতেও মনোযোগ দিলেন না, যেহেতু তিনি অনতিক্রম্য উপদিক্ষয়ে বিমুক্ত।

মারকন্যা তৃষ্ণা, অরতি ও রগা আবার একান্তে গিয়ে সম্মিলিতভাবে এরূপ চিন্তা করল, ‘পুরুষদের অভিপ্রায় বিবিধ প্রকার। সেহেতু আমরা প্রত্যেকে একশত করে মধ্যবয়সী নারীর বেশ ধারণ করি।’ তখন তারা প্রত্যেকেই একশত করে মধবয়সী নারীর বেশ ধারণপূর্বক ভগবানের নিকট উপস্থিত হয়ে বলল, ‘শ্রমণ, আমরা আপনার পাদ পরিচর্যা করি।’ ভগবান তাতেও মনোযোগ দিলেন না, যেহেতু তিনি অনতিক্রম্য উপদিক্ষয়ে বিমুক্ত।

তারপর তারা আবার একান্তে গিয়ে সম্মিলিতভাবে এরূপ চিন্তা করল, ‘পুরুষদের অভিপ্রায় বিবিধ প্রকার। সেহেতু আমরা প্রত্যেকে একশত করে মহানারীর (বিশালকায়সম্পন্না নারী?) বেশ ধারণ করি।’ তখন মারকন্যা তৃষ্ণা, অরতি ও রগা প্রত্যেকেই একশত করে মহানারীর বেশ ধারণপূর্বক ভগবানের নিকট উপস্থিত হয়ে বলল, ‘শ্রমণ, আমরা আপনার পাদ পরিচর্যা করি।’ ভগবান তাতেও মনোযোগ দিলেন না, যেহেতু তিনি অনতিক্রম্য উপদিক্ষয়ে বিমুক্ত। অনন্তর মারকন্যা তৃষ্ণা, অরতি ও রগা একান্তে গিয়ে এরূপ বলল, আমাদের পিতা সত্যই বলেছেন :

‘জগতে অর্হৎ সুগতকে রাগপাশে আবদ্ধ করে নিয়ে আসা অসম্ভব, কারণ তিনি মাররাজ্য অতিক্রম করেছেন, সে-কারণেই আমি অত্যধিকরূপে অনুশোচনা করছি।’

‘যে অবীতরাগী শ্রমণ বা ব্রাহ্মণকে এই কৌশল প্রয়োগ করতাম, তার হৃদয় বিদীর্ণ হতো বা উষ্ণ রক্ত মুখ দিয়ে বের হতো অথবা উন্মাদগ্রস্ত কিংবা মতিভ্রম হতো। হরিদ্রবর্ণ ছেদিত নল যেমন শুষ্ক, বিশুষ্ক ও ম্লান হয়, তেমনিভাবে তিনিও শুষ্ক, বিশুষ্ক ও ম্লান হন।’

অতঃপর মারকন্যা তৃষ্ণা, অরতি ও রগা ভগবানের কাছে উপস্থিত হয়ে একান্তে উপবেশন করল। একান্তে উপবিষ্টা মারকন্যা তৃষ্ণা ভগবানকে গাথায় বলল :

‘আপনি শোকাভিভূত হয়ে বনের মধ্যে ধ্যান করছেন কেন? সম্পত্তি হারিয়েছেন নাকি প্রার্থনা করছেন? আপনি গ্রামে কী পাপকর্ম করেছেন? কেন মানুষের সাথে বন্ধুত্ব করেন না? নাকি কোনো জন আপনার সাথে সখ্যতা করে না?’

(তখন ভগবান বললেন)

‘আমি প্রিয়রূপা-মনোজ্ঞরূপ (ক্লেশ)-সৈন্য জয় করে অর্হত্ত্ব লাভ করেছি, একাকী ধ্যান করে অর্হত্ত্বসুখ উপলব্ধি করেছি; তাই আমি মানুষের সাথে বন্ধুত্ব করি না, এবং কোনো জন আমার সাথে সখ্যতা করে না।’

অতঃপর মারকন্যা অরতি ভগবানকে গাথায় বলল :

‘কীরূপ বহুলবিহারী ভিক্ষু পঞ্চ স্রোত ও ছয় স্রোত উত্তীর্ণ হন? কীরূপ ধ্যানবহুল ভিক্ষুকে কামসংজ্ঞা স্পর্শ করতে না পেরে বিদূরিত হয়?’

(ভগবান বললেন)

‘প্রশ্রদ্ধিকায়সম্পন্ন, সুবিমুক্তচিত্ত, সংস্কারাতীত, স্মৃতিমান, গৃহত্যাগী ভিক্ষু চারি আর্যসত্যধর্ম জ্ঞাত হয়ে বিতর্কহীন চতুর্থ ধ্যান করে (দ্বেষে) কম্পিত হয় না, (আসক্তিতে) প্রবাহিত হয় না, (মোহ দ্বারা) অবসাদগ্রস্ত হয় না।

এরূপ বহুলবিহারী ভিক্ষুই পঞ্চ স্রোত ও ছয় স্রোত উত্তীর্ণ হয়? এরূপ ধ্যানবহুল ভিক্ষুকে কামসংজ্ঞা স্পর্শ করতে না পেরে বিদূরিত হয়?’

তারপর মারকন্যা রগা ভগবানের সামনে গাথায় বলল :

‘তৃষ্ণা অচ্ছিন্ন গণ-সংঘচারী বহু শ্রদ্ধাবান ব্যক্তি অবশ্যই (ভব পার) উত্তীর্ণ হবে। এই গৃহত্যাগী শাস্তা বহুজনকে মৃত্যুরাজের হাত হতে ছিনিয়ে নিয়ে নির্বাণ পারে নিয়ে যাবেন।’

(ভগবান বললেন)

‘মহাবীর তথাগতগণই সদ্ধর্মের মাধ্যমে জনগণকে নির্বাণ পারে নিয়ে যান। ধর্মের দ্বারা নীয়মান বোধসম্পন্ন ব্যক্তিদের প্রতি (তোমরা) এত ঈর্ষান্বিত কেন?’

তখন মারকন্যা তৃষ্ণা, অরতি ও রগা পাপীরাজ মারের নিকট উপস্থিত হলো। পাপীরাজ মার তাদের দূর থেকে আসতে দেখে গাথায় বলল :

‘হে মূর্খা, তোমরা কুমুদনল দিয়ে পর্বত কাটছ, নখ দিয়ে গিরি খনন করছ, দাঁত দিয়ে লোহা ভক্ষণ করছ। বৃহৎ পাথর মাথায় রেখে পাতালে আশ্রয় খুঁজছ, কাটাগাছের গোড়া দিয়ে বুকে প্রহারের ন্যায় গৌতম থেকে নিরাশ হয়ে ফিরে এসেছ।’

‘তখন তৃষ্ণা, অরতি ও রগা অতিশয় সমুজ্জ্বলভাবে ফিরে এসেছিল। বাতাসে তুলা উড়ার ন্যায় শাস্তা সেখান হতে তাদের বিদূরিত করেছিলেন।’

তৃতীয় বর্গ সমাপ্ত।

স্মারক-গাথা :

বহুসংখ্যক, সমৃদ্ধি, গোধিক, সপ্তবর্ষ, মারকন্যা সূত্র,

শ্রেষ্ঠবুদ্ধ দ্বারা দেশিত মার-সংযুক্তের এই পঞ্চ সূত্র।

মার-সংযুক্ত সমাপ্ত।


 

৫. ভিক্ষুণী-সংযুক্ত
১. আলবিকা সূত্র
১৬২. আমি এরূপ শুনেছি। একসময় ভগবান শ্রাবস্তীর জেতবনে অনাথপিণ্ডিকের বিহারে অবস্থান করছেন। তখন আলবিকা ভিক্ষুণী পূর্বাহ্ণ সময়ে চীবর পরিধানপূর্বক পাত্র-চীবর (সঙ্ঘাটি) নিয়ে শ্রাবস্তীতে পিণ্ডার্থে প্রবেশ করলেন। তথায় পিণ্ডচারণ করে ভোজনের পর তিনি নির্জনে অবস্থানের জন্য অন্ধবনে উপস্থিত হলেন। অনন্তর পাপীরাজ মার আলবিকা ভিক্ষুণীর ভয়, ত্রাস, লোমহর্ষণ উৎপাদনের জন্য এবং নির্জনতা হতে চ্যুত করার লক্ষে আলবিকা ভিক্ষুণীর নিকট উপস্থিত হয়ে তাঁকে গাথায় বলল :

‘জগতে নিঃসরণ (নির্বাণ) নেই, নির্জনে অবস্থান করে কী করবেন? কামরতি উপভোগ করুন, পরে মনস্তাপ ভোগ করবেন না।’

তখন আলবিকা ভিক্ষুণী চিন্তা করলেন, ‘এই গাথাটি মনুষ্য কিংবা অমনুষ্য কে ভাষণ করল?’ অনন্তর তাঁর এরূপ মনে হলো : ‘ইনি নিশ্চয়ই পাপীরাজ মার, আমাকে ভয়, ত্রাস, লোমহর্ষণ উৎপাদনের জন্য এবং নির্জনতা হতে চ্যুত করার জন্য গাথা ভাষণ করছে।’ তখন আলবিকা ভিক্ষুণী ‘ইনি পাপীরাজ মার’ এরূপ জ্ঞাত হয়ে তাকে গাথায় প্রত্যুত্তর দিলেন :

‘জগতে নিঃসরণ (নির্বাণ) আছে, তা প্রজ্ঞা দ্বারা আমি যথাযথভাবে স্পর্শ করেছি। হে প্রমত্তবন্ধু পাপীরাজ, সেই নির্বাণপথ তুমি জান না।

কামভোগগুলো বিদ্ধ শক্তিশূল সদৃশ, স্কন্ধগুলো সেসবের যূপকাষ্ঠের মতোন। তুমি যা কামরতি বলছো, তা আমার অরতি হয়েছে।’

তখন পাপীরাজ মার ‘আলবিকা ভিক্ষুণী আমাকে জেনেছেন’ বলে দুঃখী ও দুর্মনা হয়ে সেখানেই অন্তর্ধান করল।

২. সোমা সূত্র
১৬৩. শ্রাবস্তী নিদান। তখন সোমা ভিক্ষুণী পূর্বাহ্ণ সময়ে চীবর পরিধানপূর্বক পাত্র-চীবর (সঙ্ঘাটি) নিয়ে শ্রাবস্তীতে পিণ্ডার্থে প্রবেশ করলেন। তথায় পিণ্ডচারণ করে ভোজনের পর তিনি দিনের বেলা অবস্থানের জন্য অন্ধবনে উপস্থিত হলেন। অন্ধবনে প্রবেশ করে অন্য একটি বৃক্ষমূলে দিবা-অবস্থানের জন্য উপবেশন করলেন। অনন্তর পাপীরাজ মার সোমা ভিক্ষুণীর ভয়, ত্রাস, লোমহর্ষণ উৎপাদনের জন্য এবং সমাধি হতে চ্যুত করার জন্য সোমা ভিক্ষুণীর নিকট উপস্থিত হয়ে তাঁকে গাথায় বলল :

‘ঋষিগণের যা প্রাপ্তব্য সেই অর্হত্ত্ব লাভ করা অতিশয় কষ্টসাধ্য। দুই আঙুল প্রজ্ঞা (গৌণ প্রজ্ঞা) দিয়ে অর্হত্ত্ব লাভ করা স্ত্রীলোকের পক্ষে অসম্ভব।’

তখন সোমা ভিক্ষুণী চিন্তা করলেন, ‘এই গাথাটি মনুষ্য কিংবা অমনুষ্য কে ভাষণ করল?’ অনন্তর তাঁর এরূপ মনে হলো : ‘ইনি নিশ্চয়ই পাপীরাজ মার, আমাকে ভয়, ত্রাস, লোমহর্ষণ উৎপাদনের জন্য এবং সমাধি হতে চ্যুত করার জন্য গাথা ভাষণ করছে।’ তখন সোমা ভিক্ষুণী ‘ইনি পাপীরাজ মার’ এরূপ জ্ঞাত হয়ে তাকে গাথায় প্রত্যুত্তর দিলেন :

‘চিত্ত সুসমাহিত হলে, জ্ঞান স্থিতিশীল হলে, (চারি আর্যসত্য)-ধর্ম সম্যকভাবে দর্শন হলে স্ত্রীত্ব কী করবে?

হে মার, ‘আমি স্ত্রী, আমি পুরুষ কিংবা আমি অন্যকিছু’ এই ভাব যাঁর আছে, তাকেই এ কথা বলতে পার।’

তখন পাপীরাজ মার ‘সোমা ভিক্ষুণী আমাকে জেনেছেন’ বলে দুঃখী ও দুর্মনা হয়ে সেখানেই অন্তর্ধান করল।

৩. কৃশাগৌতমী সূত্র
১৬৪. শ্রাবস্তী নিদান। তখন কৃশাগৌতমী ভিক্ষুণী পূর্বাহ্ণ সময়ে চীবর পরিধানপূর্বক পাত্র-চীবর (সঙ্ঘাটি) নিয়ে শ্রাবস্তীতে পিণ্ডার্থে প্রবেশ করলেন। তথায় পিণ্ডচারণ করে ভোজনের পর তিনি দিনের বেলা অবস্থানের জন্য অন্ধবনে উপস্থিত হলেন। অন্ধবনে প্রবেশ করে অন্য একটি বৃক্ষমূলে দিবা-অবস্থানের জন্য উপবেশন করলেন। অনন্তর পাপীরাজ মার কৃশাগৌতমী ভিক্ষুণীর ভয়, ত্রাস, লোমহর্ষণ উৎপাদনের জন্য এবং সমাধি হতে চ্যুত করার লক্ষে কৃশাগৌতমী ভিক্ষুণীর নিকট উপস্থিত হয়ে তাঁকে গাথায় বলল :

‘আপনি মৃতপুত্র মাতার ন্যায় কেন একাকী রোদনমুখে বসে আছেন? বনের মধ্যে একা এসে পুরুষের খোঁজ করছেন কি?’

তখন কৃশাগৌতমী ভিক্ষুণী চিন্তা করলেন, ‘এই গাথাটি মনুষ্য কিংবা অমনুষ্য কে ভাষণ করল?’ অনন্তর তাঁর এরূপ মনে হলো : ‘ইনি নিশ্চয়ই পাপীরাজ মার, আমাকে ভয়, ত্রাস, লোমহর্ষণ উৎপাদনের জন্য এবং সমাধি হতে চ্যুত করার জন্য গাথা ভাষণ করছে।’ তখন কৃশাগৌতমী ভিক্ষুণী ‘ইনি পাপীরাজ মার’ এরূপ জ্ঞাত হয়ে তাকে গাথায় প্রত্যুত্তর দিলেন :

‘হে আবুসো, আমি পুত্রমৃত্যু হতে অতীত হয়েছি, পুরুষের অভিপ্রায়ও আমার বিনাশ হয়েছে। তাই আমি অনুশোচনা করি না, ক্রন্দন করি না এবং ভয়ও করি না।

আমার নন্দি (আসক্তি) সর্বত্র ক্ষয় হয়েছে, তমোস্কন্ধ (অবিদ্যাস্কন্ধ) পদদলিত হয়েছে। আমি মারসৈন্য জয় করে অনাসব হয়ে অবস্থান করছি।’

তখন পাপীরাজ মার ‘কৃশাগৌতমী ভিক্ষুণী আমাকে জেনেছেন’ বলে দুঃখী ও দুর্মনা হয়ে সেখানেই অন্তর্ধান করল।

৪. বিজয়া সূত্র
১৬৫. শ্রাবস্তী নিদান। তখন বিজয়া ভিক্ষুণী পূর্বাহ্ণ সময়ে চীবর পরিধানপূর্বক... অন্য একটি বৃক্ষমূলে দিবা-অবস্থানের জন্য উপবেশন করলেন। অনন্তর পাপীরাজ মার বিজয়া ভিক্ষুণীর ভয়, ত্রাস, লোমহর্ষণ উৎপাদনের জন্য এবং সমাধি হতে চ্যুত করার লক্ষে কৃশাগৌতমী ভিক্ষুণীর নিকট উপস্থিত হয়ে তাঁকে গাথায় বলল :

‘আপনি রূপবতী যুবতি, আমিও তরুণ যুবক। আর্যে, আসুন আমরা পঞ্চাঙ্গিক বাদ্যযন্ত্রে অভিরমিত হই।’

তখন বিজয়া ভিক্ষুণী চিন্তা করলেন, ‘এই গাথাটি মনুষ্য কিংবা অমনুষ্য কে ভাষণ করল?’ অনন্তর তাঁর এরূপ মনে হলো : ‘ইনি নিশ্চয়ই পাপীরাজ মার, আমাকে ভয়, ত্রাস, লোমহর্ষণ উৎপাদনের জন্য এবং সমাধি হতে চ্যুত করার জন্য গাথা ভাষণ করছে।’ তখন বিজয়া ভিক্ষুণী ‘ইনি পাপীরাজ মার’ এরূপ জ্ঞাত হয়ে তাকে গাথায় প্রত্যুত্তর দিলেন :

‘হে মার, মনোরম রূপ, শব্দ, গন্ধ, রস ও স্প্রষ্টব্য সবই তোমাকে দিচ্ছি। সেসবে আমি অভিলাষী নই।

এই ভঙ্গুর ও ভেদনশীল পূতিকায় নিয়ে আমি উৎপীড়িত, লজ্জিত। কারণ আমার কামতৃষ্ণা ধ্বংস হয়েছে।

রূপা-ব্রহ্মলোকবাসী ও অরূপা-ব্রহ্মলোকবাসী সত্ত্বগণের যে প্রশান্ত সমাপত্তি আছে, সেসব রূপারূপভবের (অষ্ট) সমাপত্তিগুলোতেও আমার অবিদ্যান্ধকার বিদূরিত হয়েছে।’

তখন পাপীরাজ মার ‘বিজয়া ভিক্ষুণী আমাকে জেনেছেন’ বলে দুঃখী ও দুর্মনা হয়ে সেখানেই অন্তর্ধান করল।

৫. উৎপলবর্ণা সূত্র
১৬৬. শ্রাবস্তী নিদান। তখন উৎপলবর্ণা ভিক্ষুণী পূর্বাহ্ণ সময়ে চীবর পরিধানপূর্বক... দিবা-অবস্থানের জন্য অন্য একটি বৃক্ষমূলে দাঁড়ালেন। অনন্তর পাপীরাজ মার উৎপলবর্ণা ভিক্ষুণীর ভয়, ত্রাস, লোমহর্ষণ উৎপাদনের জন্য এবং সমাধি হতে চ্যুত করার লক্ষে উৎপলবর্ণা ভিক্ষুণীর নিকট উপস্থিত হয়ে তাঁকে গাথায় বলল :

‘হে ভিক্ষুণী, আপনি সুপুষ্পিতাগ্র শালমূলে উপস্থিত হয়ে একাকী দাঁড়িয়ে আছেন কেন? আপনার বর্ণধাতু (সৌন্দর্য) সদৃশ দ্বিতীয় কোনো বর্ণধাতু নেই, আপনি কি নির্বোধ ও ধূর্তদের ভয় করেন না?’

তখন উৎপলবর্ণা ভিক্ষুণী চিন্তা করলেন, ‘এই গাথাটি মনুষ্য কিংবা অমনুষ্য কে ভাষণ করল?’ অনন্তর তাঁর এরূপ মনে হলো : ‘ইনি নিশ্চয়ই পাপীরাজ মার, আমাকে ভয়, ত্রাস, লোমহর্ষণ উৎপাদনের জন্য এবং সমাধি হতে চ্যুত করার জন্য গাথা ভাষণ করছে।’ তখন উৎপলবর্ণা ভিক্ষুণী ‘ইনি পাপীরাজ মার’ এরূপ জ্ঞাত হয়ে তাকে গাথায় প্রত্যুত্তর দিলেন :

‘এখানে আগতগণ তোমার ন্যায়ই হবে, তাই শত সহস্র ধূর্তের আগমনেও আমার লোমহর্ষণ উৎপন্ন হয় না, ভীত হই না। হে মার, একাকিনী হয়েও আমি তোমাকে ভয় করি না।

এখনই আমি অন্তর্ধান করতে পারি, তোমার উদরে প্রবেশ করতে পারি। চক্ষুপাতার লোমের মধ্যে দাঁড়ালেও তুমি আমাকে দেখতে পাবে না।

হে আবুসো, আমার চিত্ত বশীভূত, ঋদ্ধিপাদগুলো সুভাবিত; আমি সর্ব বন্ধন হতে মুক্ত, তাই তোমাকে ভয় করি না।’

তখন পাপীরাজ মার ‘উৎপলবর্ণা ভিক্ষুণী আমাকে জেনেছেন’ বলে দুঃখী ও দুর্মনা হয়ে সেখানেই অন্তর্ধান করল।

৬. চালা সূত্র
১৬৭. শ্রাবস্তী নিদান। তখন চালা ভিক্ষুণী পূর্বাহ্ণ সময়ে চীবর পরিধানপূর্বক... দিবা-অবস্থানের জন্য অন্য একটি বৃক্ষমূলে উপবেশন করলেন। অনন্তর পাপীরাজ মার চালা ভিক্ষুণীর নিকট উপস্থিত হয়ে তাঁকে বলল, ‘হে ভিক্ষুণী আপনার কিসে রুচি উৎপন্ন হয় না?’ ‘হে আবুসো, আমার জন্মে রুচি উৎপন্ন হয় না।’

(তখন মার বলল)

‘আপনি কেন জন্মে রুচি উৎপন্ন করেন না? জন্মপ্রাপ্ত ব্যক্তি কামগুলো ভোগ করে। হে ভিক্ষুণী, ‘জন্মে রুচিবোধ করো না’ এমন মন্দবুদ্ধি আপনাকে কে দিয়েছেন?’

(চালা ভিক্ষুণী প্রত্যুত্তরে বললেন)

‘জন্মপ্রাপ্ত ব্যক্তির মৃত্যু হয়, সে নানাবিধ বন্ধন, হত্যা এবং পরিক্লেশ (নানা প্রকার উপদ্রব) ভোগ করে; তাই আমি জন্মে রুচি উৎপন্ন করি না।

বুদ্ধই জন্মকে অতিক্রম করার জন্য, সর্ব দুঃখ প্রহাণের জন্য ধর্মদেশনা করেছেন, তিনিই আমাকে পরমার্থ সত্যে (নির্বাণে) স্থাপন করেছেন।

রূপা-ব্রহ্মলোকবাসী ও অরূপা-ব্রহ্মলোকবাসী সত্ত্বগণও নিরোধসত্যকে না জানার দরুন পুনর্জন্মের জন্য আগমন করেন।’

তখন পাপীরাজ মার ‘চালা ভিক্ষুণী আমাকে জেনেছেন’ বলে দুঃখী ও দুর্মনা হয়ে সেখানেই অন্তর্ধান করল।

৭. উপচালা সূত্র
১৬৮. শ্রাবস্তী নিদান। তখন উপচালা ভিক্ষুণী পূর্বাহ্ণ সময়ে চীবর পরিধানপূর্বক... দিনের বেলায় অবস্থানের জন্য অন্য একটি বৃক্ষমূলে উপবেশন করলেন। অনন্তর পাপীরাজ মার উপচালা ভিক্ষুণীর নিকট উপস্থিত হয়ে তাঁকে বলল, ‘হে ভিক্ষুণী, আপনি কোথায় উৎপন্ন হতে চান?’ ‘হে আবুসো, আমি কোথাও উৎপন্ন হতে চাই না।’

(তখন মার বলল)

‘তাবতিংশ, যাম, তুষিত ও নির্মাণরতি দেবগণের দিকে চিত্তকে মনোনিবেশ করান, আনন্দ অনুভব করবেন।’

(উপচালা ভিক্ষুণী বললেন)

‘তাবতিংশ, যাম, তুষিত ও নির্মাণরতি দেবগণ সকলেই কামবন্ধনে আবদ্ধ, এবং তারা সকলেই পুনরায় মারবশে আসে।

সর্ব জগৎ আদীপ্ত, সমগ্র লোক সন্তাপিত, সমস্ত প্রাণিজগৎ প্রজ্বলিত, সর্ব ভুবন প্রকম্পিত।

যা অকম্পিত, অপ্রজ্বলিত তা অপৃথগ্‌জন দ্বারা সেবিত। যেখানে মারের গমন অসম্ভব, সেখানেই (নির্বাণে) আমার মন নিরত।’

তখন পাপীরাজ মার ‘উপচালা ভিক্ষুণী আমাকে জেনেছেন’ বলে দুঃখী ও দুর্মনা হয়ে সেখানেই অন্তর্ধান করল।

৮. শিশুপচালা সূত্র
১৬৯. শ্রাবস্তী নিদান। তখন শিশুপচালা ভিক্ষুণী পূর্বাহ্ণ সময়ে চীবর পরিধানপূর্বক... দিনের বেলায় অবস্থানের জন্য অন্য একটি বৃক্ষমূলে উপবেশন করলেন। অনন্তর পাপীরাজ মার শিশুপচালা ভিক্ষুণীর নিকট উপস্থিত হয়ে তাঁকে বলল, ‘হে ভিক্ষুণী, আপনি কোন বিরুদ্ধ মতবাদে আগ্রহী?’ ‘হে আবুসো, আমি কোনো বিরুদ্ধ মতবাদে আগ্রহী নই।’

(তখন মার বলল)

‘কী উদ্দেশ্যে মস্তক মুণ্ডনকরেছেন, যে-কারণে আপনাকে শ্রামণীর ন্যায় দেখাচ্ছে? আপনি যদি বিরুদ্ধ মতবাদে আগ্রহী না হন, তাহলে কেন মোহগ্রস্তা হয়ে বিচরণ করছেন?’

(শিশুপচালা ভিক্ষুণী বললেন)

‘বুদ্ধশাসনের বাইরে ধর্মবির্বদ্ধাচারীরা মিথ্যাদৃষ্টিগত বিষয়গুলোতে প্রসাদিত হয় (বা ডুবে থাকে)। তাই তাদের ধর্মে আমি অনাগ্রহী, তারা সত্যধর্মের অকোবিদ।

শাক্যকুলে উৎপন্ন অপ্রতিদ্বন্দ্বী পুদ্গল, সর্ববিজয়ী, মার নির্বাসনকারী, সর্বত্র অপরাজিত বুদ্ধ আছেন। তিনি সর্বত্র মুক্ত, অসংলগ্ন; তিনি চক্ষুষ্মান তাই সবকিছুই দেখতে পান। সকল কর্মক্ষয়ে অর্হত্ত্বপ্রাপ্ত, উপদিক্ষয়ে বিমুক্ত সেই ভগবানই আমার শাস্তা, তাঁর শাসনই আমার অভিরুচি।’

তখন পাপীরাজ মার ‘শিশুপচালা ভিক্ষুণী আমাকে জেনেছেন’ বলে দুঃখী ও দুর্মনা হয়ে সেখানেই অন্তর্ধান করল।

৯. শেলা সূত্র
১৭০. শ্রাবস্তী নিদান। তখন শেলা ভিক্ষুণী পূর্বাহ্ণ সময়ে চীবর পরিধানপূর্বক... দিনের বেলায় অবস্থানের জন্য অন্য একটি বৃক্ষমূলে উপবেশন করলেন। অনন্তর পাপীরাজ মার শেলা ভিক্ষুণীর ভয়, ত্রাস, লোমহর্ষণ উৎপাদনের জন্য এবং সমাধি হতে চ্যুত করার লক্ষে শেলা ভিক্ষুণীর নিকট উপস্থিত হয়ে তাঁকে বলল :

‘এই দেহ কে নির্মাণ করেছে? এই দেহের নির্মাতা কে? দেহ কোথায় উৎপন্ন হয় আর কোথায়ই বা নিরুদ্ধ হয়?’

তখন শেলা ভিক্ষুণী চিন্তা করলেন, ‘এই গাথাটি মনুষ্য কিংবা অমনুষ্য কে ভাষণ করল?’ অনন্তর তাঁর এরূপ মনে হলো : ‘ইনি নিশ্চয়ই পাপীরাজ মার, আমাকে ভয়, ত্রাস, লোমহর্ষণ উৎপাদনের জন্য এবং সমাধি হতে চ্যুত করার জন্য গাথা ভাষণ করছে।’ তখন শেলা ভিক্ষুণী ‘ইনি পাপীরাজ মার’ এরূপ জ্ঞাত হয়ে তাকে গাথায় প্রত্যুত্তর দিলেন :

‘এই দেহ নিজের দ্বারা কৃত নয়, দুঃখদায়ক স্বরূপ অপরের দ্বারাও তৈরি হয়নি। দেহ হেতুর প্রত্যয়ে সম্ভূত হয়, হেতুনিরোধে নিরুদ্ধ হয়। ক্ষেত্রে বপিত কোনো বীজ যেমন পৃথিবীরস ও জলীয় আদ্রতা উভয়ের সমন্বয়ের ফলে অঙ্কুরিত হয়; তেমনি স্কন্ধ, ধাতু ও ষড়ায়তনের হেতুর প্রত্যয়ে দেহ সম্ভূত হয়, এবং হেতুনিরোধে নিরুদ্ধ হয়।’

তখন পাপীরাজ মার ‘শেলা ভিক্ষুণী আমাকে জেনেছেন’ বলে দুঃখী ও দুর্মনা হয়ে সেখানেই অন্তর্ধান করল।

১০. বজিরা সূত্র
১৭১. শ্রাবস্তী নিদান। তখন বজিরা ভিক্ষুণী পূর্বাহ্ণ সময়ে চীবর পরিধানপূর্বক পাত্র-চীবর (সঙ্ঘাটি) নিয়ে শ্রাবস্তীতে পিণ্ডার্থে প্রবেশ করলেন। তথায় পিণ্ডচারণ করে ভোজনের পর তিনি দিনের বেলা অবস্থানের জন্য অন্ধবনে উপস্থিত হলেন। অন্ধবনে প্রবেশ করে অন্য একটি বৃক্ষমূলে দিবা-অবস্থানের জন্য উপবেশন করলেন। অনন্তর পাপীরাজ মার বজিরা ভিক্ষুণীর ভয়, ত্রাস, লোমহর্ষণ উৎপাদনের জন্য এবং সমাধি হতে চ্যুত করার জন্য সোমা ভিক্ষুণীর নিকট উপস্থিত হয়ে তাঁকে গাথায় বলল :

‘এই সত্ত্ব কার দ্বারা সৃষ্ট? সত্ত্বের সৃষ্টিকারক কে? সত্ত্ব কোথায় উৎপন্ন হয় এবং কোথায় নিরুদ্ধ হয়?’

তখন বজিরা ভিক্ষুণী চিন্তা করলেন, ‘এই গাথাটি মনুষ্য কিংবা অমনুষ্য কে ভাষণ করল?’ অনন্তর তাঁর এরূপ মনে হলো : ‘ইনি নিশ্চয়ই পাপীরাজ মার, আমাকে ভয়, ত্রাস, লোমহর্ষণ উৎপাদনের জন্য এবং সমাধি হতে চ্যুত করার জন্য গাথা ভাষণ করছে।’ তখন বজিরা ভিক্ষুণী ‘ইনি পাপীরাজ মার’ এরূপ জ্ঞাত হয়ে তাকে গাথায় প্রত্যুত্তর দিলেন :

‘হে মার, সত্ত্ব বলে মনে কর কেন? তুমি আসলেই মিথ্যাদৃষ্টিসম্পন্ন। এই দেহ শুধু সংস্কারপুঞ্জ, এখানে (পরমার্থ দৃষ্টিতে) সত্ত্ব বলে কিছু নেই। ঈষ, অক্ষ, চক্র, পঞ্জর প্রভৃতি অঙ্গসম্ভারে যেমন ‘রথ’শব্দ ব্যবহৃত হয়; তেমনি পঞ্চস্কন্ধের বিদ্যমানে শুধু (ব্যবহারিকভাবে) ‘সত্ত্ব’ বলে সম্মুতি দেয়া হয়। এভাবে পঞ্চস্কন্ধ দুঃখই উৎপন্ন হয়, স্থিতি হয়, অর্ন্তহিত হয়। পঞ্চস্কন্ধ দুঃখ ব্যতীত কিছু উৎপন্ন হয় না, কিছু নিরুদ্ধও হয় না।’

তখন পাপীরাজ মার ‘বজিরা ভিক্ষুণী আমাকে জেনেছেন’ বলে দুঃখী ও দুর্মনা হয়ে সেখানেই অন্তর্ধান করল।

ভিক্ষুণী-সংযুক্ত সমাপ্ত।

স্মারক-গাথা :

আলবিকা, সোমা, গৌতমী আর বিজয়া,

উৎপলবর্ণা, চালা, উপচালা, শিশুপচালা,

সেলাসহ দশ গণে শেষে উক্ত বজিরা।


 

৬. ব্রহ্মা-সংযুক্ত
১. প্রথম বর্গ
১. ব্রহ্মানুনয় সূত্র
১৭২. আমি এরূপ শুনেছি। একসময় ভগবান সম্বোধি লাভের পর প্রথমাবস্থায় উর্ববিল্বে নৈরঞ্জনা নদীর তীরে অজপালনিগ্রোধ বৃক্ষমূলে অবস্থান করছেন। তখন নির্জনে একাকী অবস্থান করার সময় ভগবানের মনে এরূপ পরিবিতর্ক উৎপন্ন হয় : আমার কর্তৃক অধিকৃত (চার আর্যসত্য) ধর্ম (অত্যন্ত) গম্ভীর, দুর্বোধ্য, দুরানুবোধ্য, উপশমিত (শান্ত), উৎকৃষ্ট, তর্কাতীত, নিপুণ এবং পণ্ডিতগণেরই অনুবোধ্য। মানবগণ (এখন) গৃহীধর্মে আসক্ত, পঞ্চকামগুণে রত এবং কামতৃষ্ণায় প্রমোদিত। তাদের পক্ষে হেতু-প্রত্যয় প্রতীত্যসমুৎপাদ, সর্বসংস্কার উপশম, সকল উপধি পরিত্যাগ, তৃষ্ণাক্ষয়, বিরাগ, নিরোধ ও নির্বাণ বুঝা সুকঠিন হবে। আমি যদি ধর্মদেশনা করি এবং লোকেরা তা বুঝতে অক্ষম হলে, তা আমার জন্য ক্লান্তি ও বিড়ম্বনা হবে। অতঃপর ভগবানের আশ্চর্য, অশ্রুতপূর্ব গাথাগুলো প্রতিভাত হলো :

‘অতিকষ্টে আমার কর্তৃক অধিকৃত (আর্যসত্য)ধর্ম প্রকাশ করার এখন প্রয়োজন নেই। রাগ-দ্বেষপরায়ণ মানবগণের পক্ষে আমার এই ধর্ম সুবোধ্য নয়। অবিদ্যার অন্ধকারের আবদ্ধ (কাম-ভবদৃষ্টি), ত্রিরাগে অনুরক্ত, প্রতিস্রোতগামী (স্রোতের বিপরীত গামী) মানবগণ নিপুণ, গম্ভীর, দুর্বোধ্য ও সূক্ষ্ম ধর্মতত্ত্ব (যথার্থ জ্ঞানচক্ষুতে) দর্শন করতে পারবে না।’

এরূপ চিন্তা করে ভগবানের চিত্ত মলিন হলো ধর্ম প্রচারের অনুৎসাহের দিকে, ধর্ম প্রচারের দিকে নয়।

অতঃপর সহম্পতি ব্রহ্মা ভগবানের মনের অবস্থা (চিন্তা) জ্ঞাত হয়ে এরূপ ভাবলেন, ‘নিঃসন্দেহে জগৎ নষ্ট হচ্ছে, জগৎ বিনষ্ট হচ্ছে। যেহেতু ভগবান অর্হৎ সম্যকসম্বুদ্ধের চিত্ত নমিত হচ্ছে ধর্ম প্রচারের অনুৎসাহের দিকে, ধর্ম প্রচারের দিকে নয়।’

তখন সহম্পতি ব্রহ্মা বলবান পুরুষ যেভাবে সঙ্কুচিত বাহুকে প্রসারিত করে অথবা প্রসারিত বাহুকে সঙ্কুচিত করে, ঠিক তেমনি ক্ষিপ্রভাবে সহম্পতি ব্রহ্মা ব্রহ্মলোক হতে অন্তর্হিত হয়ে ভগবানের সম্মুখে আবির্ভূত হলেন। অতঃপর সহম্পতি ব্রহ্মা উত্তরীয় বস্ত্র একাংশ করে দক্ষিণ জানু বা বামহাটু ভূমিতে স্থাপন করে ভগবানকে অঞ্জলিবদ্ধ প্রণাম করে এরূপ বললেন, ‘হে ভগবান, (দেবমানবের মঙ্গলার্থে) ধর্মদেশনা প্রদান করুন, হে সুগত, ধর্মদেশনা প্রকাশ করুন। এমন সত্ত্বগণ আছেন যাদের জ্ঞানচক্ষু অবিদ্যা অন্ধকারে সামান্য আচ্ছন্ন। তারা সদ্ধর্ম শোনার অভাবে পরিহানির দিকে যাচ্ছেন। তারাই আপনার ধর্ম বুঝতে সক্ষম হবেন।’ সহম্পতি ব্রহ্মা এরূপ বলার পর আবার বললেন :

‘পূর্বে মগধরাজ্যে সমল (লোভ-দ্বেষ ও মোহযুক্ত) ছয়জন ধর্মপ্রচারকের চিন্তিত[12] অশুদ্ধ ধর্ম প্রচার লাভ করেছে। (এখন) এই অমৃতের দ্বার উন্মুক্ত করুন। বিমল বুদ্ধের উপলব্ধ ধর্ম সকলে শ্রবণ করুক।’

‘শিলাময় পর্বত শিখরে স্থিত ব্যক্তি যেমন চারিদিকে (সমস্ত) জনতাকে প্রদর্শন করে, তেমনি সামন্তচক্ষু সুমেধ ধর্মময় প্রাসাদে আরোহণ করে শোকাভিভূত, জন্ম-জরায় অভিভূত মানবগণকে অবলোকন করেন।’

‘হে বীর, উঠুন, সংগ্রাম বিজয়ী হোন। হে অঋণী[13], মুক্তির পথপ্রদর্শক হয়ে জগতে বিচরণ করুন। হে ভগবান, আপনি (সকল প্রাণীর মঙ্গলার্থে) ধর্মোপদেশ প্রদান করুন, তারা ধর্মজ্ঞাত হবেন।’

অতঃপর ভগবান ব্রহ্মার প্রার্থনা জ্ঞাত হয়ে প্রাণীগণের প্রতি অনুকম্পাকারী হয়ে বুদ্ধচক্ষু দ্বারা জগৎকে অবলোকন করলেন। ভগবান বুদ্ধচক্ষু দ্বারা জগৎকে অবলোকন করতে করতে দেখলেন যে, (বিভিন্ন স্তরের) সত্ত্বগণের মধ্যে কারোর প্রজ্ঞাচক্ষু সামান্য রাগাদি ময়লায় আচ্ছন্ন, কারোর অধিকতর রাগাদি ময়লায় আচ্ছন্ন; কেউ তীৰ্নেন্দ্রিয়সম্পন্ন[14], কেউ মৃদু-ইন্দ্রিয়সম্পন্ন; কেউ শ্রদ্ধাসম্পন্ন, কেউ শ্রদ্ধাহীন; কেউ সুপ্রাজ্ঞ, কেউ দুষ্প্রাজ্ঞ এবং কেউ কেউ পরলোক ও পাপে ভয়দর্শী হয়ে অবস্থান করে আবার কেউ কেউ পরলোকেও পাপে ভয়দর্শী হয়ে অবস্থান করে না। সরোবরে যেমন জলজাত, জলে বর্ধিত, জলে অনুগত শ্বেতপদ্ম, রক্তপদ্ম ও নীলপদ্মগুলোর মধ্যে কোনো কোনোটি জলের নিচে বর্ধিত হতে থাকে; কোনো কোনোটি জলের সমান থাকে; আবার কোনো কোনোটি জলের ওপরে অলিপ্ত থাকে; ঠিক তেমনি ভগবানও বুদ্ধচক্ষু দ্বারা জগৎকে অবলোকন করতে করতে দেখলেন যে, (বিভিন্ন স্তরের) সত্ত্বগণের মধ্যে কারোর প্রজ্ঞাচক্ষু সামান্য রাগাদি ময়লায় আচ্ছন্ন, কারোর অধিকতর রাগাদি ময়লায় আচ্ছন্ন; কেউ তীৰ্নেন্দ্রিয়সম্পন্ন, কেউ মৃদুন্দ্রিয়সম্পন্ন;[15] কেউ শ্রদ্ধাসম্পন্ন, কেউ শ্রদ্ধাহীন; কেউ সুপ্রাজ্ঞ, কেউ দুষ্প্রাজ্ঞ এবং কেউ কেউ পরলোক ও পাপে ভয়দর্শী হয়ে অবস্থান করে, আবার কেউ কেউ পরলোকে ও পাপে ভয়দর্শী হয়ে অবস্থান করে না। ভগবান এরূপ প্রদর্শন করে তিনি সহম্পতি ব্রহ্মাকে গাথায় প্রত্যুত্তর দিলেন :

‘যারা ধর্ম শ্রবণকারী, তারা শ্রদ্ধা উন্মুক্ত করুক (শ্রদ্ধার সহিত ধর্মশ্রবণ করুক)। তাদের জন্য অমৃতের দ্বার উন্মুক্ত। হে ব্রহ্মা, বিরক্তসংজ্ঞী হয়ে অধিগত উত্তম বা শ্রেষ্ঠ ধর্ম মানুষের মাঝে আমি এখনো প্রকাশ করিনি।’

অতঃপর সহম্পতি ব্রহ্মা ‘ভগবান ধর্মদেশনায় সম্মতি প্রকাশ করেছেন’ জেনে ভগবানকে অভিবাদন ও প্রদক্ষিণপূর্বক তথায় অন্তর্হিত হলেন।

২. গৌরব সূত্র
১৭৩. আমি এরূপ শুনেছি। একসময় ভগবান সম্বোধি লাভের পর প্রথমাবস্থায় উরুবেলায় নৈরঞ্জনা নদীর তীরে অজপাল নিগ্রোধ বৃক্ষমূলে অবস্থান করছিলেন। তথায় নির্জনে একাকী অবস্থান করার সময় ভগবানের মনে এরূপ পরিবিতর্ক উৎপন্ন হয় : ‘গৌরববিহীন ও নিরাশ্রয় হয়ে অবস্থান করা দুঃখ। আমি কী কোনো শ্রামণ কিংবা ব্রাহ্মণকে সেবা, সম্মানপূর্বক আশ্রয় বা উপনিশ্রয় করে অবস্থান করবো?’

তখন ভগবানের মনে এরূপ চিন্তা উৎপন্ন হয় : ‘আমি অপরিপূর্ণ শীলস্কন্ধের পরিপূর্ণতার জন্য অন্য কোনো শ্রামণ কিংবা ব্রাহ্মণকে সেবা করে, সম্মান দেখিয়ে, আশ্রয় করে যে অবস্থান করতে পারি; তজ্জন্য দেব-মার ব্রহ্মলোকসহ জগতে শ্রামণ-ব্রাহ্মণ, দেব-মনুষ্য জনতার মধ্যে নিজের চেয়ে অধিকতর শীলসম্পন্ন অন্য কোনো শ্রামণ বা ব্রাহ্মণকে তো আমি দেখছি না, যাকে আমি সেবা করে, সম্মান করে, আশ্রয় করে অবস্থান করতে পারি।

অপরিপূর্ণ সমাধিস্কন্ধের পরিপূর্ণতার জন্য অন্য কোনো শ্রামণ কিংবা ব্রাহ্মণকে সেবা করে, সম্মান দেখিয়ে, আশ্রয় করে যে অবস্থান করতে পারি; তজ্জন্য দেব-মার ব্রহ্মলোকসহ জগতে শ্রামণ-ব্রাহ্মণ, দেব-মনুষ্য জনতার মধ্যে নিজের চেয়ে অধিকতর শীলসম্পন্ন অন্য কোনো শ্রামণ বা ব্রাহ্মণকে তো আমি দেখছি না, যাকে আমি সেবা করে, সম্মান করে, আশ্রয় করে অবস্থান করতে পারি।

অপরিপূর্ণ প্রজ্ঞাস্কন্ধের পরিপূর্ণতার জন্য অন্য কোনো শ্রামণ কিংবা ব্রাহ্মণকে সেবা করে, সম্মান দেখিয়ে, আশ্রয় করে যে অবস্থান করতে পারি; তজ্জন্য দেব-মার ব্রহ্মলোকসহ জগতে শ্রামণ-ব্রাহ্মণ, দেব-মনুষ্য জনতার মধ্যে নিজের চেয়ে অধিকতর শীলসম্পন্ন অন্য কোনো শ্রামণ বা ব্রাহ্মণকে তো আমি দেখছি না, যাকে আমি সেবা করে, সম্মান করে, আশ্রয় করে অবস্থান করতে পারি।

অপরিপূর্ণ বিমুক্তিস্কন্ধের পরিপূর্ণতার জন্য অন্য কোনো শ্রামণ কিংবা ব্রাহ্মণকে সেবা করে, সম্মান দেখিয়ে, আশ্রয় করে যে অবস্থান করতে পারি; তজ্জন্য দেব-মার ব্রহ্মলোকসহ জগতে শ্রামণ-ব্রাহ্মণ, দেব-মনুষ্য জনতার মধ্যে নিজের চেয়ে অধিকতর শীলসম্পন্ন অন্য কোনো শ্রামণ বা ব্রাহ্মণকে তো আমি দেখছি না, যাকে আমি সেবা করে, সম্মান করে, আশ্রয় করে অবস্থান করতে পারি।

অপরিপূর্ণ বিমুক্তিজ্ঞানদর্শনস্কন্ধ পরিপূর্ণ করার জন্য অন্য কোনো শ্রামণ কিংবা ব্রাহ্মণকে সৎকার করে, সম্মান করে এবং উপনিশ্রয় করে অবস্থান করতে পারি; দেব-মার ব্রহ্মলোকসহ জগতে শ্রামণ ব্রাহ্মণ দেবমনুষ্য জনতার মধ্যে নিজের চেয়ে অধিকতর শীলসম্পন্ন অন্য কোনো শ্রামণ বা ব্রাহ্মণকে তো দেখছি না, আমি যাকে সৎকার করে, গৌরব করে এবং আশ্রয় করে অবস্থান করতে পারি। তবে আমার কর্তৃক যে ধর্ম উপলব্ধ হয়েছে, সেই ধর্মকে সেবা করে, সম্মান করে এবং সেটাকে উপনিশ্রয় করে অবস্থান করবো।”

অতঃপর সহম্পতি ব্রহ্মা ভগবানের মনের অবস্থা জ্ঞাত হয়ে বলবান পুরুষ যেভাবে সঙ্কুচিত বাহুকে প্রসারিত করে অথবা প্রসারিত বাহুকে সঙ্কুচিত করে, ঠিক তেমনি ক্ষিপ্রভাবে ব্রহ্মলোক হতে অন্তর্হিত হয়ে ভগবানের সম্মুখে আবির্ভূত হলেন। আর উত্তরীয় বস্ত্র একাংশ করে ভগবানকে অঞ্জলিবদ্ধ প্রণাম করে এরূপ বললেন, ‘ভগবান, এটি এরূপই, সুগত, এটি এরূপই। ভন্তে, অতীতে যেসব অর্হৎ সম্যকসম্বুদ্ধ উৎপন্ন হয়েছিলেন তাঁরাও ভগবানের ন্যায় ধর্মকে সেবা করে, সম্মান করে এবং তাতে উপনিশ্রয় করে অবস্থান করেছিলেন; আর ভবিষ্যতে যেসব অর্হৎ সম্যকসম্বুদ্ধ উৎপন্ন হবেন তাঁরাও ভগবানের ন্যায় ধর্মকে সেবা করে, সম্মান করে এবং তাতে উপনিশ্রয় করে অবস্থান করবেন। ভন্তে, বর্তমানে ভগবান অর্হৎ সম্যকসম্বুদ্ধ আপনিও ধর্মকে সেবা করে, সম্মান করে এবং তাতে উপনিশ্রয় করে অবস্থান করুন।’ সহম্পতি ব্রহ্মা এরূপ বলার পর আবারও গাথায় বললেন :

‘অতীতে যেসব সম্বুদ্ধ ছিলেন, ভবিষ্যতে যে বুদ্ধগণ উৎপন্ন হবেন এবং বর্তমানে যিনি বহুজনের শোক বিনাশক সম্বুদ্ধ (আপনারা) সকলেই যথাক্রমে ধর্মকে সম্মান বা গৌরব প্রদর্শন করে অবস্থান করেছিলেন, অবস্থান করেছেন এবং অবস্থান করবেন, এটাই বুদ্ধগণের ধর্মতা। সেজন্য আত্মকামী বা মঙ্গলকামী মহত্ত্বাভিলাষী ব্যক্তি মাত্রেই বুদ্ধের শাসন স্মরণ করে সদ্ধর্মের প্রতি গৌরব বা আস্থাশীল হওয়া উচিত।’

৩. ব্রহ্মদেব সূত্র
১৭৪. আমি এরূপ শুনেছি। একসময় ভগবান শ্রাবস্তীর জেতবনে অনাথপিণ্ডিকের নির্মিত বিহারে অবস্থান করছেন। তখন জনৈক ব্রাহ্মণীর পুত্র ব্রহ্মদেব আগার হতে অনাগারিকভাবে ভগবানের নিকট প্রব্রজিত হলেন।

অতঃপর আয়ুষ্মান ব্রহ্মদেব একাকী, নির্জনচারী, অপ্রমত্ত, উদ্যামশীল, একাগ্রচিত্তে অবস্থান করতে করতে অচিরেই যে উদ্দেশ্যে কুলপুত্রগণ গৃহীধর্ম ত্যাগ করে প্রব্রজিত হন, সেই অনুত্তর ব্রহ্মচর্যের শেষ বা পরম লাভ ইহজীবনে অভিজ্ঞা দ্বারা স্বয়ং উপলব্ধিপূর্বক লাভ করে অবস্থান করতে লাগলেন। তাঁর জন্ম ক্ষয় হয়েছে, ব্রহ্মচর্য পরিপূর্ণ হয়েছে এবং করণীয় সম্পন্ন হয়েছে। ইহজন্মের অবসানে তাঁর আর কোনো জন্ম নেই বলে তিনি জানলেন। আয়ুষ্মান ব্রহ্মদেব অর্হত্ত্বের মধ্যে অন্যতম হলেন।

অনন্তর একদিন আয়ুষ্মান ব্রহ্মদেব পূর্বাহ্ণ সময়ে পাত্র-চীবর গ্রহণ করে ভিক্ষান্নের জন্য শ্রাবস্তীতে প্রবেশ করলন। তথায় ক্রমান্বয়ে প্রতিটি গৃহে বিচরণ করতে করতে তিনি স্বীয় মাতার গৃহদ্বারে উপস্থিত হলেন। সে-সময় আয়ুষ্মান ব্রহ্মদেবের মাতা ব্রাহ্মণী ব্রহ্মার উদ্দেশ্য প্রাত্যহিক আহুতিদানে ব্যস্ত ছিলেন। অতঃপর সহম্পতি ব্রহ্মার মনে এরূপ চিন্তা উৎপন্ন হলো : আয়ুষ্মান ব্রহ্মদেবের মাতা ব্রাহ্মণী ব্রহ্মার উদ্দেশ্য প্রত্যেকদিন আহুতিদান দেন, আমি তথায় গিয়ে তার সংবেগ উৎপন্ন করবো। তখন সহম্পতি ব্রহ্মা বলবান পুরুষ যেভাবে সঙ্কুচিত বাহুকে প্রসারিত করে অথবা প্রসারিত বাহুকে সঙ্কুচিত করে; ঠিক তেমনি ক্ষিপ্রভাবে ব্রহ্মলোক হতে অন্তর্হিত হয়ে ব্রহ্মদেবের মাতৃগৃহে আবির্ভূত হলেন। আর শূন্যে দাঁড়িয়ে আয়ুষ্মান ব্রহ্মদেবের মাতা ব্রাহ্মণীকে গাথায় ভাষণ করলেন :

“‘হে ব্রাহ্মণী, যার উদ্দেশ্য তুমি প্রতিদিন আহুতি দান কর, সেই ব্রহ্মলোক এখান হতে বহু দূরে। হে ব্রাহ্মণী, এরূপ (আহার্য বস্তু) ব্রহ্মার অভক্ষ্য। ব্রহ্মপথ[16] না জেনে তুমি শুধু জপ বা কামনা কর কেন?’

‘হে ব্রাহ্মণী, তোমার এই পুত্র ব্রহ্মদেব (এখন) উপধিহীন অতিদেব (দেবশ্রেষ্ঠ) প্রাপ্ত, অনাসক্ত এবং কেবল নিজেকে পোষণকারী ভিক্ষু। তিনি ভিক্ষান্নের জন্য তোমার গৃহে প্রবেশ করেছেন।’

‘তিনি বেদজ্ঞ (পারদর্শী), ভাবিতাত্ম, দেব-মানবের পূজার যোগ্য, দক্ষিণা পাওয়ার যোগ্য; পাপগুলো বিদূরিত করে পাপে অলিপ্ত এবং পিণ্ডান্বেষণে শান্তভাবে বিচরণ করেন।’

‘অতীত ও অনাগত স্কন্ধের প্রতি তাঁর কোনো আসক্তি নেই। তিনি শান্ত, সুস্থির, দুঃখহীন, আসক্তিহীন এবং সভয় ও নির্ভয় সকল প্রাণীর প্রতি অহিংসক; তিনিই তোমার অগ্রপিণ্ড পরিভোগ করুক।’

‘যিনি ক্লেশ বা মার সৈন্যকে পরাজয় করে উপশান্ত চিত্তে তৃষ্ণাবিমুক্ত হয়ে দমিত নাগের ন্যায় বিচরণ করেন, সেই সুশীল সুবিমুক্ত চিত্তসম্পন্ন ভিক্ষু তোমার আহুতি অগ্রপিণ্ড গ্রহণ করুক।’

‘হে ব্রাহ্মণী, তুমি সেই দক্ষিণা গ্রহণযোগ্য ভিক্ষুর প্রতি প্রসন্না, (শ্রদ্ধায়) অকম্পিতা হয়ে দান কর। স্রোতোত্তীর্ণ মুনির দর্শন লাভ করে ভবিষ্যতে সুখময় পুণ্যসম্পদ অর্জন কর।’”

‘সেই দক্ষিণা গ্রহণযোগ্য ভিক্ষুর প্রতি প্রসন্না, (শ্রদ্ধায়) অকম্পিতা হয়ে ব্রাহ্মণী দান করলেন। তিনি সেই স্রোতোত্তীর্ণ মুনির দর্শন লাভ করে সুখময় পুণ্যসম্পদ অর্জন করলেন।’

৪. বকব্রহ্মা সূত্র
১৭৫. আমি এরূপ শুনেছি। একসময় ভগবান শ্রাবস্তীর জেতবনে অনাথপিণ্ডিকের নির্মিত বিহারে অবস্থান করছেন। সে-সময় বকব্রহ্মার মনে এরূপ পাপমূলক মিথ্যাদৃষ্টি উৎপন্ন হলো : ‘এটি নিত্য, ধ্রুব, শ্বাশত এবং এটি একমাত্র অচ্যুতি ধর্ম। এ জন্ম হতে আর জন্ম হয় না, জড়াগ্রস্ত হয় না, মৃত্যু হয় না, চ্যুত হয় না এবং উৎপন্ন হয় না। এর চেয়ে অন্য কোনো শ্রেষ্ঠতর নিঃসরণ (দুঃখমুক্তি) নেই।’

অতঃপর ভগবান নিজের জ্ঞানবলে বকব্রহ্মার মনের অবস্থা (চিত্ত পরিবর্তক) জ্ঞাত হয়ে বলবান পুরুষ যেমন সঙ্কুচিত বাহুকে প্রসারিত করে অথবা প্রসারিত বাহুকে সঙ্কুচিত করে; ঠিক তেমনি ক্ষিপ্রভাবে ভগবান জেতবন হতে অন্তর্হিত হয়ে ব্রহ্মলোকে আবির্ভূত হলেন। বকব্রহ্মা ভগবানকে দূর থেকে আসতে দেখে তাঁকে এরূপ বললেন, ‘আসুন মহাশয়, আপনাকে স্বাগত জানাই। মহাশয়, দীর্ঘদিন পর আপনি এখানে আগমনের পর্যায় সমাপ্ত করলেন। হে মহাশয়, এটি নিত্য, ধ্রুব, শ্বাশত, একমাত্র এবং অচ্যুত ধর্ম। এ জন্ম হতে আর জন্ম হয় না, জরাগ্রস্ত হয় না, মৃত্যু হয় না, চ্যুত হয় না এবং উৎপন্ন হয় না। এর চেয়ে শ্রেষ্ঠতর অন্য কোনো নিঃসরণ (দুঃখমুক্তি) নেই।’

এরূপ বলা হলে ভগবান বকব্রহ্মাকে এরূপ বললেন, ‘হে বকব্রহ্মা, (আপনি) একান্তই অবিদ্যায় সমন্নাগত এবং অবিদ্যাচ্ছন্ন। যেহেতু অনিত্যকে নিত্যর ন্যায় বলেন, অধ্রুবকে ধ্র্ববের ন্যায় বলেন, অশ্বাশতকে শ্বাশতের ন্যায় বলেন, অ-একমাত্রকে একমাত্র বলেন, চ্যুতিধর্মকে অচ্যুতিধর্ম বলেন। আর যেখানে জন্ম, জরা, মরণ, চ্যুতি এবং উৎপত্তি হয় সেখানে এরূপ বলেন যে-জন্ম, জরা, মরণ, চ্যুতি এবং উৎপত্তি হয় না; আর এর চেয়ে শ্রেষ্ঠতর অন্য কোনো নিঃসরণ (দুঃখমুক্তি) নেই বলেন।’

(বকব্রহ্মা বললেন) ‘হে গৌতম, আমরা বাহাত্তর জন কৃতপুণ্য ব্যক্তি (মহাত্মা) জন্ম-জরার অতীত হয়ে আধিপত্যসম্পন্ন হয়েছি। এটি আমাদের অন্তিম বেদজ্ঞ ব্রহ্মোৎপত্তি। বহুলোক আমাদের উদ্দেশ্যে প্রার্থনা করে।’

(ভগবান বললেন) ‘হে বকব্র্হ্মা, আপনি যাকে দীর্ঘায়ু বলে ধারণা করছেন, সে অতি সামান্যই, কিছুতেই দীর্ঘায়ু নয়। ব্রহ্মা, আমি আপনার শত হাজার অর্বুদের আয়ু সম্বন্ধে জানি। আমি অনন্তদর্শী জন্ম-জরা ও শোকাতীত ভগবান।’

(বকব্রহ্মা বললেন) ‘(তাহলে) আমার পুরাতন ব্রতশীল কী তা বলুন, যাতে আমি আমার সেই ব্রতশীল স্মরণ করতে পারি, জানতে পারি।’

(ভগবান বললেন) ‘হে ব্রহ্মা, সুদূর অতীতে গ্রীষ্মকালে ঘর্মাক্ত, পিপাসার্ত বহু লোককে আপনি যে জল পান করিয়েছেন, আপনার সেই পুরাতন শীলব্রত আমি নিদ্রা হতে জাগ্রত ব্যক্তির ন্যায় স্মরণ করি।’

‘গঙ্গার তীরে ধৃত জনগণকে বল প্রয়োগ করে তুলে নিয়ে যাবার সময় আপনি যে (ঋদ্ধিবলে) তাদেরকে মুক্ত করেছিলেন, আপনার সেই পুরাতন শীলব্রত আমি নিদ্রা হতে জাগ্রত ব্যক্তির ন্যায় স্মরণ করি।’

‘গঙ্গার তীরে মনুষ্য নিগ্রহকামী ভয়ঙ্কর রুদ্রনাগ কর্তৃক নৌকায় ধৃত তর্বণীকে আপনি যে (ঋদ্ধিবলে) বল প্রয়োগে বাধাদানে মুক্ত করেছিলেন, আপনার সেই পুরাতন শীলব্রত আমি নিদ্রা হতে জাগ্রত ব্যক্তির ন্যায় স্মরণ করি।’

‘(আপনি যখন অতীতে কেশব তাপসরূপে জন্ম গ্রহণ করেছিলেন) তখন আমি কল্প নামক আপনার অনুগামী শিষ্য ছিলাম এবং আপনাকে ব্রতধারী, সম্যক জ্ঞানী মনে করতাম। আপনার সেই পুরাতন শীলব্রত আমি নিদ্রা হতে জাগ্রত ব্যক্তির ন্যায় স্মরণ করি।’

(বকব্রহ্মা বললেন) ‘হে ভগবান, আপনি সত্যিই আমার আয়ু সম্বন্ধে জানেন এবং কি অন্যান্য বিষয়েও জানেন সেহেতু আপনি বুদ্ধ। আর তাই আপনার এই জ্বলন্ত অনুভাবে সমস্ত ব্রহ্মলোক দীপ্তিমান হয়ে স্থিত আছে।’

৫. অন্যতর ব্রহ্মা সূত্র
১৭৬. শ্রাবস্তী নিদান। সে-সময় জনৈক ব্রহ্মার মনে এরূপ পাপমূলক মিথ্যাদৃষ্টি উৎপন্ন হলো : ‘জগতে এমন কোনো শ্রামণ কিংবা ব্রাহ্মণ নেই, যিনি এখানে আসতে পারেন।’ অতঃপর ভগবান নিজের চিত্ত দিয়ে সে ব্রহ্মার পরিবিতর্ক জ্ঞাত হয়ে বলবান পুরুষ যেমন সঙ্কুচিত বাহুকে... ব্রহ্মলোকে আবির্ভূত হলেন। তখন ভগবান সে ব্রহ্মার ওপরে শূন্যে তেজধাতু সমাপন্ন হয়ে[17] পদ্মাসনে বসে রইলেন।

অতঃপর আয়ুষ্মান মহামৌদগল্লায়নের মনে এরূপ চিন্তা উৎপন্ন হলো : ‘ভগবান এখন কোথায় অবস্থান করছেন?’ অনন্তর তিনি অতি মানবীয় বিশুদ্ধ দিব্যচক্ষু দ্বারা ভগবানকে শূন্যে তেজ-কৃৎস্ন পরিকর্ম ভাবনায় সমাপন্ন হয়ে সেই ব্রহ্মার ওপরে পদ্মাসনে দেখতে পেলেন। এরূপ দেখে তিনি বলবান পুরুষ যেমন সঙ্কুচিত বাহুকে প্রসারিত করে অথবা প্রসারিত বাহুকে সঙ্কুচিত করে; ঠিক তেমনি ক্ষিপ্রভাবে জেতবন হতে অন্তর্হিত হয়ে ব্রহ্মলোকে আবির্ভূত হলেন। আর সেই ব্রহ্মার ওপরে, ভগবানের নিচে শূন্যে তেজ-কৃৎস্ন পরিকর্ম ভাবনায় সমাপন্ন হয়ে পূর্বদিক আশ্রয় করে পদ্মাসনে বসে রইলেন।

এবার আয়ুষ্মান মহাকাশ্যপের মনে এরূপ চিন্তা উৎপন্ন হলো : ‘ভগবান এখন কোথায় অবস্থান করছেন?’ তিনি অতি মানবীয় বিশুদ্ধ দিব্যচক্ষু দ্বারা... ওপরে দেখতে পেলেন। এরূপ দেখে তিনি বলবান পুরুষ যেমন সঙ্কুচিত বাহুকে... ব্রহ্মলোকে আবির্ভূত হলেন। আর তিনিও সেই ব্রহ্মার ওপরে, ভগবানের নিচে শূন্যে তেজ-কৃৎস্ন পরিকর্ম ভাবনায় সমাপন্ন হয়ে দক্ষিণদিক আশ্রয় করে পদ্মাসনে বসে রইলেন।

অতঃপর আয়ুষ্মান মহাকপ্পিনের মনে এরূপ চিন্তা উৎপন্ন হলো : ‘ভগবান এখন কোথায় অবস্থান করছেন?’ তিনি অতি মানবীয় বিশুদ্ধ দিব্যচক্ষু দ্বারা... ওপরে দেখতে পেলেন। এরূপ দেখে তিনি বলবান পুরুষ যেমন সঙ্কুচিত বাহুকে... ব্রহ্মলোকে আবির্ভূত হলেন। আর তিনিও সেই ব্রহ্মার ওপরে, ভগবানের নিচে শূন্যে তেজ-কৃৎস্ন পরিকর্ম ভাবনায় সমাপন্ন হয়ে পশ্চিমদিক আশ্রয় করে পদ্মাসনে বসে রইলেন।

অমনি আয়ুষ্মান অনুরুদ্ধের মনে এরূপ চিন্তা উৎপন্ন হলো : ‘ভগবান এখন কোথায় অবস্থান করছেন?’ তিনি অতি মানবীয় বিশুদ্ধ দিব্যচক্ষু দ্বারা... ওপরে দেখতে পেলেন। এরূপ দেখে তিনি বলবান পুরুষ যেমন সঙ্কুচিত বাহুকে... ব্রহ্মলোকে আবির্ভূত হলেন। আর তিনিও সেই ব্রহ্মার ওপরে, ভগবানের নিচে শূন্যে তেজ-কৃৎস্ন পরিকর্ম ভাবনায় সমাপন্ন হয়ে উত্তর দিক আশ্রয় করে পদ্মাসনে বসে রইলেন।

এবার আয়ুষ্মান মহামৌদগল্লায়ন সেই ব্রহ্মার উদ্দেশ্য গাথায় বললেন :

‘হে বন্ধু, আজো কি আপনার সেই ধারণা (মিথ্যাদৃষ্টি) আছে, যা পূর্বে ছিল? ব্রহ্মলোকে প্রভাস্বর অতিক্রান্ত ভগবানকে দেখছেন কি?’[18]

(ব্রহ্মা বললেন) ‘না প্রভু, পূর্বে আমার যে ধারণা ছিল, তা এখন আর নেই। আমি ব্রহ্মলোকে প্রভাস্বর অতিক্রান্ত ভগবানকে দেখছি। আমি আজ কী করে বলবো যে, আমি নিত্য, শ্বাশত?’

তখন ভগবান সে ব্রহ্মার সংবেগ উৎপন্ন করে বলবান পুরুষ যেমন সঙ্কুচিত বাহুকে প্রসারিত করে অথবা প্রসারিত বাহুকে সঙ্কুচিত করে; ঠিক তেমনি ক্ষিপ্রভাবে ব্রহ্মলোক হতে অন্তর্হিত হয়ে জেতবনে আবির্ভূত হলেন। এবার সে ব্রহ্মা অন্যতর ব্রহ্মপরিষদকে আহ্বান করে বললেন, “হে বন্ধু, তুমি এসো। আর আয়ুষ্মান মহামৌদগল্লায়নের নিকট উপস্থিত হয়ে এরূপ জিজ্ঞেস করো, ‘প্রভু মৌদগল্লায়ন, ভগবানের কাছে আরও এরূপ ঋদ্ধিমান মহানুভবসম্পন্ন শিষ্য রয়েছেন কি? যাঁরা মৌদগল্লায়ন, মহাকাশ্যপ, মহাকপ্পিন এবং অনুরুদ্ধের ন্যায় মহাশক্তিশালী?’” ‘হ্যাঁ, বন্ধু’ বলে প্রতিশ্রুতি দিয়ে ব্রহ্মপরিষদ আয়ুষ্মান মহামৌদগল্লায়নের নিকট গিয়ে তাঁকে এরূপ বললেন, ‘প্রভু মৌদগল্লায়ন, ভগবানের কাছে আরও এরূপ ঋদ্ধিমান মহানুভবসম্পন্ন শিষ্য রয়েছেন কি? যাঁরা মৌদগল্লায়ন, মহাকাশ্যপ, মহাকপ্পিন এবং অনুরুদ্ধের ন্যায় মহাশক্তিশালী?’ তখন আয়ুষ্মান মহামৌদগল্লায়ন সেই ব্রহ্মপরিষদকে গাথায় বললেন :

‘(হে বন্ধু,) ভগবানের বহুসংখ্যক ত্রিবিদ্যা, ঋদ্ধিপ্রাপ্ত, পরচিত্ত বিজাননকারী, ক্ষীণাসব তথা অর্হত্ত্বপ্রাপ্ত শিষ্য রয়েছেন।’

তখন সে ব্রহ্মপরিষদ আয়ুষ্মান মহামৌদগল্লায়নের বাক্য অভিনন্দন, অনুমোদন করে সেই ব্রহ্মার নিকট উপস্থিত হলেন। আর এরূপ বললেন, ‘হে বন্ধু, আয়ুষ্মান মহামৌদগল্লায়ন এরূপ বলেছেন :

ভগবানের বহুসংখ্যক ত্রিবিদ্যা, ঋদ্ধিপ্রাপ্ত, পরচিত্ত বিজাননকারী, ক্ষীণাসব তথা অর্হৎপ্রাপ্ত শিষ্য রয়েছেন।’

সেই ব্রহ্মপরিষদ ব্রহ্মার কাছে এরূপ বললেন। তা শুনে সেই ব্রহ্মা খুশি মনে ব্রহ্মপরিষদের ভাষিত বাক্য অভিনন্দিত করলেন।

৬. ব্রহ্মলোক সূত্র
১৭৭. শ্রাবস্তী নিদান। একসময় ভগবান দিনের বেলা অবস্থানের জন্য নির্জন স্থানে গিয়ে ধ্যানস্থ হলেন। তখন সুব্রহ্মা পচ্চেকব্রহ্মা এবং শুদ্ধাবাস পচ্চেকব্রহ্মা ভগবানের নিকট উপস্থিত হয়ে একে একে (কুঠিরের) দরজার চৌকাঠ উপনিশ্রয় করে দাঁড়লেন। তখন সুব্রহ্মা পচ্চেকব্রহ্মা শুদ্ধাবাস ব্রহ্মাকে এরূপ বললেন, ‘বন্ধু, এখন ভগবানের সঙ্গে সাক্ষাৎ করা যথোপযুক্ত সময় নয়। ভগবান দিনের বেলা অবস্থানের জন্য নির্জন স্থানেধ্যানেরত আছেন। অমুক ব্রহ্মলোক ধ্যানসুখে সমৃদ্ধ ও নানা জাতের পুষ্প দ্বারা সুপুষ্পিত, সেখানে ব্রহ্মা প্রমত্তাবস্থায় আছেন। চলুন বন্ধু, আমরা সে ব্রহ্মলোকে উপস্থিত হবো; উপস্থিত হয়ে সে ব্রহ্মার সংবেগ উৎপন্ন করব।’ ‘হ্যাঁ বন্ধু’ বলে শুদ্ধাবাস পচ্চেকব্রহ্মা সুব্রহ্মা পচ্চেকব্রহ্মাকে সম্মতি প্রকাশ করলেন।

অতঃপর তারা বলবান পুরুষ... ঠিক তেমনি ক্ষিপ্রভাবে ভগবানের সম্মুখ হতে অন্তর্হিত হয়ে সেই ব্রহ্মলোকে আবির্ভূত হলেন। সে ব্রহ্মা দূর হতে তাদেরকে আসতে দেখে এরূপ বললেন, ‘এসো বন্ধুগণ, আপনারা কোথায় হতে আসছেন?’ ‘বন্ধু, আমরা ভগবান অর্হৎ সম্যকসম্বুদ্ধের কাছ হতে আসছি। হে বন্ধু, আপনিও কি সেই ভগবান অর্হৎ সম্যকসম্বুদ্ধের সাক্ষাতের জন্য সেখানে যেতে চান?’

এরূপ বলা হলে সে ব্রহ্মা তাদের কথা সহ্য করতে না পেরে তৎক্ষণাৎ হাজার প্রতিমূর্তি ধারণ করে সুব্রহ্মা পচ্চেকব্রহ্মাকে বললেন, ‘বন্ধু, আপনি কি আমার এরূপ ঋদ্ধি প্রভাব দেখছেন না?’ ‘হ্যাঁ বন্ধু, আমি আপনার এরূপ ঋদ্ধি প্রভাব দেখেছি।’ ‘বন্ধু, স্বয়ং এরূপ মহাঋদ্ধিসম্পন্ন, মহানুভব হয়ে কেন আমি অন্য কোনো শ্রামণ কিংবা ব্রাহ্মণের কাছে যাব?’

অতঃপর সুব্রহ্মা পচ্চেকব্রহ্মা নিজেকে দুই হাজার প্রতিমূর্তি ধারণ করে সে ব্রহ্মাকে বললেন, ‘বন্ধু, আপনি কি আমার এরূপ ঋদ্ধিপ্রভাব দেখছেন না?’ ‘হ্যাঁ বন্ধু, আমি আপনার এ ঋদ্ধিপ্রভাব দেখছি।’ ‘বন্ধু, আপনার এবং আমার চেয়ে অধিক মহাঋদ্ধিসম্পন্ন, মহাপ্রভাবশালী হচ্ছেন সেই ভগবান। বন্ধু, আপনি কি সেই ভগবান অর্হৎ সম্যকসম্বুদ্ধের সাক্ষাতের জন্য যাবেন?’ তখন সেই ব্রহ্মা সুব্রহ্মা পচ্চেকব্রহ্মাকে গাথায় বললেন :

‘ধ্যানী আমার তিনশত সুপর্ণবিশিষ্ট, চারশত হংসরূপযুক্ত এবং পাঁচশত ব্যাঘ্রমূর্তি সজ্জিত বিমানটি উত্তরদিকে উদ্ভাসিত হয়ে দীপ্তিমান।’

সুব্রহ্ম পচ্চেকব্রহ্মা বললেন, ‘যদিও আপনার সজ্জিত বিমানটি উত্তরদিকে উদ্ভাসিত হয়ে দীপ্তিমান, তবুও সেই মহাজ্ঞানী সুমেধ (ভগবান) বাহ্যিকরূপে দোষ বা অশুভ দর্শনে নিয়ত শঙ্কিত হন। তদ্ধেতু তিনি রূপে রমিত হন না।’

অতঃপর সুব্রহ্মা পচ্চেকব্রহ্মা এবং শুদ্ধাবাস পচ্চেকব্রহ্মা সেই ব্রহ্মার সংবেগ উৎপন্ন করে সেখান হতে অন্তর্হিত হলেন। সেই ব্রহ্মা অন্য কোনো একসময়ে ভগবান অর্হৎ সম্যকসম্বুদ্ধের সাক্ষাতের জন্য এসেছিলেন।

৭. কোকালিক সূত্র
১৭৮. শ্রাবস্তী নিদান। সে-সময় ভগবান দিনের বেলা অবস্থানের জন্য নির্জন স্থানে গিয়ে ধ্যানস্থ হলেন। তখন সুব্রহ্মা পচ্চেকব্রহ্মা এবং শুদ্ধাবাস পচ্চেকব্রহ্মা ভগবানের নিকট উপস্থিত হয়ে একে একে (কুঠিরের) দরজার চৌকাঠ উপনিশ্রয় করে দাঁড়লেন। অতঃপর সুব্রহ্মা পচ্চেকব্রহ্মা কোকালিক ভিক্ষুকে উপলক্ষ করে ভগবানের নিকট এই গাথাটি ভাষণ করলেন :

‘এ জগতে কে অপ্রমেয় ক্ষীণাসব পুদ্গলকে পরিমাপ করে[19] জ্ঞানী বলে চিনতে পারে? সেই অপ্রমেয় ক্ষীণাসব পুদ্গলকে যেই পৃথগ্‌জন পরিমাপ করবে তাকে আমি অধোমুখী প্রজ্ঞায় আবদ্ধ বলে মনে করি।’

৮. কৃতমোদক তিষ্য সূত্র
১৭৯. শ্রাবস্তী নিদান। সে-সময় ভগবান দিনের বেলা অবস্থানের জন্য নির্জন স্থানে গিয়ে ধ্যানস্থ হলেন। তখন সুব্রহ্মা পচ্চেকব্রহ্মা এবং শুদ্ধাবাস পচ্চেকব্রহ্মা ভগবানের নিকট উপস্থিত হয়ে একে একে (কুঠিরের) দরজার চৌকাঠ উপনিশ্রয় করে দাঁড়লেন। অতঃপর সুব্রহ্মা পচ্চেকব্রহ্মা কৃতমোদক তিষ্য ভিক্ষুকে উপলক্ষ করে ভগবানের নিকট এই গাথাটি ভাষণ করলেন :

‘এ জগতে কে অপ্রমেয় ক্ষীণাসব পুদ্গলকে পরিমাপ করে জ্ঞানী বলে চিনতে পারে? সেই অপ্রমেয় ক্ষীণাসব পুদ্গলকে যেই দুষ্প্রাজ্ঞ পরিমাপ করবে তাকে আমি অধোমুখী প্রজ্ঞায় আবদ্ধ বলে মনে করি।’

৯. তুরূব্রহ্ম সূত্র
১৮০. শ্রাবস্তী নিদান। সে-সময়ে কোকালিক ভিক্ষু কঠিন রোগে আক্রান্ত ও পীড়িত হয়ে দুঃখ ভোগ করতে থাকেন। তখন তুরূ[20] পচ্চেকব্রহ্মা রাত্রির শেষ যামে দিব্যজ্যোতিতে সমস্ত জেতবন আলোকিত করে কোকালিক ভিক্ষুর নিকট গিয়ে শূন্যে দাঁড়িয়ে (তাকে) এরূপ বললেন, ‘হে কোকালিক, আপনি সারিপুত্র এবং মৌদগল্লায়নের প্রতি চিত্ত প্রসন্ন করুন। তাঁরা উভয়ে প্রিয়শীল ভিক্ষু।’ কোকালিক ভিক্ষু বললেন, ‘বন্ধু আপনি কে?’ তুরূব্রহ্মা বললেন, ‘আমি তুরূ পচ্চেকব্রহ্মা। কোকালিক ভিক্ষু বললেন, ‘বন্ধু, ভগবান আপনাকে কী অনাগামী বলে প্রকাশ করেননি? তবে কী জন্য আপনি এখানে (কামলোকে) এসেছেন? দেখুন, আপনার এটি অপরাধ হয়েছে।’

তখন তুরূ পচ্চেকব্রহ্মা গাথায় বললেন :

‘জন্মপ্রাপ্ত পুরুষের মুখে কুঠারের ন্যায় পরুষ বাক্য উৎপন্ন হয়, যা দিয়ে নিজেকেই ছেদন করে, মূর্খ ব্যক্তিই দুর্বাক্য ভাষণ করে।’

‘যে নিন্দনীয় দুঃশীল ব্যক্তিকে প্রশংসা করে এবং প্রশংসনীয় ক্ষীণাসব ব্যক্তিকে নিন্দা করে, সেই ব্যক্তি মুখ দিয়ে অকুশল সৃষ্টি করে। তদ্ধেতু সেই অকুশলের দ্বারা সুখ লাভ করে না।’

‘যে ব্যক্তি অক্ষক্রীড়ায় ধনহানি, এমনকি নিজেকেসহ সমস্ত হারানো সামান্যমাত্র অপরাধ। কিন্তু, যে ব্যক্তি সুগতের প্রতি চিত্ত কলুষিত করে, তার অপরাধই গুরুতর অপরাধ।’

‘পাপী ব্যক্তি বাক্য ও মনকে হীনতায় ধাবিত করে (মৃতুর পর) আর্যগণের নিন্দিত নিরয়ে উৎপন্ন হয়। সেখানকার আয়ু নিরর্বুদের গণনায় শত হাজার, অপর ছত্রিশ নিরর্বুদ এবং অর্বুদের গণনায় পাঁচ অর্বুদ।’

১০. কোকালিক সূত্র
১৮১. শ্রাবস্তী নিদান। একসময় কোকালিক ভিক্ষু ভগবানের নিকট উপস্থিত হয়ে ভগবানকে প্রণাম করে একপাশে উপবেশন করলেন। একপাশে উপবিষ্ট কোকালিক ভিক্ষু ভগবানকে এরূপ বললেন, ‘ভন্তে, সারিপুত্র ও মৌদগল্লায়ন পাপেচ্ছু ও পাপেচ্ছাবশবর্তী।’ এরূপ উক্ত হলে ভগবান কোকালিক ভিক্ষুকে বললেন, ‘হে কোকালিক, এরূপ বলো না, এমন বলো না।’ তুমি সারিপুত্র ও মৌদগল্লায়নের প্রতি চিত্ত প্রসন্ন করো। সারিপুত্র ও মৌদগল্লায়ন তাঁরা উভয়ে প্রিয়শীল ভিক্ষু।’ দ্বিতীয়বার কোকালিক ভিক্ষু ভগবানকে বললেন, ‘যদিও ভগবান তাদের প্রতি আস্থাশীল, প্রত্যয়ী ও বিশ্বাসী; তবুও সারিপুত্র ও মৌদগল্লায়ন পাপেচ্ছা এবং পাপেচ্ছাবশবর্তী।’ দ্বিতীবার ভগবান কোকালিক ভিক্ষুকে বললেন, ‘হে কোকালিক, এরূপ বলো না, এমন বলো না। তুমি সারিপুত্র ও মৌদগল্লায়নের প্রতি চিত্ত প্রসন্ন করো। সারিপুত্র ও মৌদগল্লায়ন তাঁরা উভয়ে প্রিয়শীল ভিক্ষু।’ তৃতীয়বার কোকালিক ভিক্ষু ভগবানকে বললেন, ‘যদিও... পাপেচ্ছাবশবর্তী।’ তৃতীবারও ভগবান কোকালিক ভিক্ষুকে বললেন, ‘হে কোকালিক, এরূপ বলো না... সারিপুত্র ও মৌদগল্লায়ন তাঁরা উভয়ে প্রিয়শীল ভিক্ষু।’

অতঃপর কোকালিক ভিক্ষু আসন হতে উঠে ভগবানকে প্রণাম এবং প্রদক্ষিণ করে চলে গেলেন। চলে যাবার অল্পক্ষণে কোকালিক ভিক্ষুর সমস্ত শরীর সরিষাসম ব্রণে পূর্ণ হলো। সেগুলো সরিষা পরিমাণ হতে মুগ ডালের ন্যায় বৃদ্ধি হলো, মুগ ডাল হতে মটরের ন্যায়, মটর হতে বড়ই বীজের আকৃতি ন্যায়, বড়ই বীজের আকৃতি হতে বড়ই-এর ন্যায়, বড়ই হতে আমলকির ন্যায়, আমলকি হতে কচি বেলের ন্যায় এবং কচি বেল হতে সেগুলো পূর্ণ বেলের সমান বড় হয়ে ফেটে গেল। সেখান হতে রক্ত, পূঁজ, ঝড়তে লাগলো। তখন কোকালিক ভিক্ষু সেই রোগেই প্রাণ হারালেন। আর সারিপুত্র ও মৌদগল্লায়নের প্রতি বিদ্বেষভাব পোষণ করার হেতুতে মৃত্যুর পর পদুম নিরয়ে উৎপন্ন হলেন।

অতঃপর সহম্পতি ব্রহ্মা রাত্রির শেষ যামে দিব্যজ্যোতিতে সমস্ত জেতবন আলোকিত করে ভগবানের নিকট উপস্থিত হলেন। আর ভগবানকে প্রণাম করে একপাশে দাঁড়ালেন। একপাশে স্থিত সহম্পতি ব্রহ্মা ভগবানকে এরূপ বললেন, ‘ভন্তে, কোকালিক ভিক্ষু কালগত হয়েছেন। আর সারিপুত্র ও মৌদগল্লায়নের প্রতি বিদ্বেষভাব পোষণ করে মৃত্যুর পর পদুম নিরয়ে উৎপন্ন হয়েছেন।’ এরূপ বলার পর সহম্পতি ব্রহ্মা ভগবানকে শ্রদ্ধাভিবাদন জানিয়ে প্রদক্ষিণপূর্বক তথায় হতে অন্তর্ধান হলেন।

অনন্তর সেই রাত্রি গত হলে ভগবান ভিক্ষুদের আহ্বান করে বললেন, “হে ভিক্ষুগণ, গত রাতে সহম্পতি ব্রহ্মা রাত্রির শেষ যামে দিব্যজ্যোতিতে সমস্ত জেতবন আলোকিত করে আমার নিকট উপস্থিত হলেন। আর আমাকে প্রণাম করে একপাশে দাঁড়ালেন। একপাশে স্থিত সহম্পতি ব্রহ্মা আমাকে এরূপ বললেন, ‘ভন্তে, কোকালিক ভিক্ষু কালগত হয়েছেন। আর সারিপুত্র ও মৌদগল্লায়নের প্রতি বিদ্বেষভাব পোষণ করে মৃত্যুর পর পদুম নিরয়ে উৎপন্ন হয়েছেন।’ সহম্পতি ব্রহ্মা এরূপ বলার পর আমাকে শ্রদ্ধাভিবাদন জানিয়ে প্রদক্ষিণপূর্বক তথায় হতে অন্তর্ধান হলেন।”

এরূপ উক্ত হলে জনৈক ভিক্ষু ভগবানকে এরূপ বললেন, ‘ভন্তে, সেই পদুম নিরয়ের আয়ুষ্কাল কত দীর্ঘ?’ ‘হে ভিক্ষু, সে পদুম নিরয়ের আয়ুষ্কাল খুবই দীর্ঘ। তা এভাবে গণণা করা সহজ নয় যে-এটি এত বৎসর, এতশত বৎসর, এত হাজার বৎসর এবংকি এটি এত লক্ষ বৎসর।’ ‘ভন্তে, কোনো উপমায় ব্যক্ত করা যায় কি?’ ‘হ্যাঁ বলা যায়’ বলে ভগবান বললেন :

‘হে ভিক্ষু, যেমন ধরো কোশলরাজ্যে বিশটি খারি[21] পরিমাপের মস্ত বড়ো তিলাধার। তথা হতে যদি কোনো পুরুষ শত বৎসর, শত হাজার বৎসর অন্তর একটি করে তিল তুলে নেয়, তাহলে এ কোশলরাজ্যের বিশ খারি তিলাধার শীঘ্রই খালি হয়ে যাবে, তবুও এক অর্বুদ নিরয়ের আয়ু ফুরাবে না। হে ভিক্ষু, এরূপ এক অর্বুদ নিরয় যেন বিশ নিরর্বুদ নিরয়। এরূপ এক নিরর্বুদ নিরয় যেন বিশ অবব নিরয়। এরূপ এক অববা নিরয় যেন বিশ অটট নিরয়। এরূপ এক অটট নিরয় যেন অহহ বিশ নিরয়। এরূপ এক অহহ নিরয় যেন বিশ কুমুদ নিরয়। এরূপ এক কুমুদ নিরয় যেন বিশ সোগন্ধিক নিরয়। এরূপ এক সোগান্ধিক নিরয় যেন বিশ উৎপল নিরয়। এরূপ এক উৎপল নিরয় যেন বিশ পুণ্ডরীক নিরয় এবং এরূপ এক পুণ্ডরীক নিরয় যেন বিশ পদুম নিরয়। হে ভিক্ষু, কোকালিক ভিক্ষু সারিপুত্র ও মৌদগল্লায়নের প্রতি বিদ্বেষভাব পোষণ করে পদুম নিরয়ে উৎপন্ন হয়েছে।’ ভগবান এরূপ বললেন। এরূপ বলার পর সুগত আবার এরূপ বললেন :

‘জন্মের সময় পুরুষের মুখে কুঠারের ন্যায় পুরুষ বাক্য উৎপন্ন হয়, যা দিয়ে নিজেকেই ছেদন করে, মূর্খ ব্যক্তিই দুর্বাক্য ভাষণ করে।’

‘যে নিন্দনীয় দুঃশীল ব্যক্তিকে প্রশংসা করে এবং প্রশংসনীয় ক্ষীণাসব ব্যক্তিকে নিন্দা করে, সেই ব্যক্তি মুখ দিয়ে অকুশল সৃষ্টি করে। তদ্ধেতু সেই অকুশলের দ্বারা সুখ লাভ করে না।’

‘যে ব্যক্তি অক্ষক্রীড়ায় ধনহানি, এমনকি নিজেকেসহ সমস্ত হারানো সামান্যমাত্র অপরাধ। কিন্তু, যে ব্যক্তি সুগতের প্রতি চিত্ত কলুষিত করে, তার অপরাধই গুরুতর অপরাধ।’

‘পাপী ব্যক্তি বাক্য ও মনকে হীনতায় ধাবিত করে (মৃতুর পর) আর্যগণের নিন্দিত নিরয়ে উৎপন্ন হয়। সেখানকার আয়ু নিরর্বুদের গণনায় শত হাজার, অপর ছত্রিশ নিরর্বুদ এবং অর্বুদের গণনায় পাঁচ অর্বুদ।’

প্রথম বর্গ সমাপ্ত।

স্মারক-গাথা :

প্রার্থনা, গৌরব, ব্রহ্মদেব, বকব্রহ্মা ও অপর মিথ্যাদৃষ্টিক,

প্রমাদ, কোকালিক, তিষ্য, তুরূব্রহ্মা এবং অপর কোকালিক।


 

২. দ্বিতীয় বর্গ
১. সনৎকুমার সূত্র
১৮২. আমি এরূপ শুনেছি। একসময় ভগবান রাজগৃহে সপ্পিনী নদীর তীরে অবস্থান করছেন। সে সময় ব্রহ্মা সনৎকুমার রাত্রির শেষ যামে দিব্যজ্যোতিতে সমস্ত সপ্পিনী নদীর তীর আলোকিত করে ভগবানের নিকট উপস্থিত হলেন। আর ভগবানকে শ্রদ্ধাভিবাদন জানিয়ে একপাশে দাঁড়ালেন। একপাশে দাঁড়ানো ব্রহ্মা সনৎকুমার ভগবানের নিকট এই গাথা ভাষণ করলেন :

‘যারা গোত্র পরিচয় দেন তারা জনগণের মধ্যে ক্ষত্রিয় শ্রেষ্ঠ। আর যিনি বিদ্যা ও সু-আচরণসম্পন্ন তিনি দেব-মানবের মধ্যে শ্রেষ্ঠ।’

ব্রহ্মা সনৎকুমার এরূপ বললেন। ভগবান ব্রহ্মা সনৎকুমারের উক্তি অনুমোদন দিলেন। অতঃপর ব্রহ্মা সনৎকুমার ‘শাস্তা আমার কথা অনুমোদন দিয়েছেন’ জ্ঞাত হয়ে ভগবানকে প্রণাম করে ও প্রদক্ষিণ করে তথায় অন্তর্হিত হলেন।

২. দেবদত্ত সূত্র
১৮৩. আমি এরূপ শুনেছি। ভগবান এক সময় রাজগৃহে গৃধ্রকূট পর্বতে অবস্থান করছেন দেবদত্ত গমনের পর পর[22]। তখন সহম্পতি ব্রহ্মা রাতের শেষ যামে দিব্যজ্যোতিতে সমস্ত গৃধকূট পর্বত আলোকিত করে ভগবানের নিকট উপস্থিত হলেন। ভগবানকে শ্রদ্ধাভিবাদন জানিয়ে একপাশে দাঁড়ালেন। একপাশে দাঁড়ানো অবস্থায় সহম্পতি ব্রহ্মা দেবদত্তকে উপলক্ষ করে ভগবানের নিকট এই গাথা ভাষণ করলেন :

‘কলাগাছে উৎপন্ন ফল যেমন কলাগাছকে ধ্বংস করে, বাঁশফল বাঁশকে ও নলখাগড়াফল নলখাগড়াকে ধ্বংস করে এবং গর্ভ যেমন অশ্বতরীকে ধ্বংস করে, তেমনি লাভসৎকারও কাপুরুষকে ধ্বংস করে।’

৩. অন্ধকবিন্দ সূত্র
১৮৪. একসময় ভগবান মগধরাজ্যে অন্ধকবিন্দ গ্রামে অবস্থান করছেন। তখন ভগবান গভীর রাতের অন্ধকারে খোলাকাশে (ধ্যানে) বসেন। এদিকে সে মুহূর্তে মেঘ হতে ফোঁটা ফোঁটা বৃষ্টি পাত হচ্ছে। অতঃপর সহম্পতি ব্রহ্মা রাতের শেষ যামে দিব্যজ্যোতিতে সমস্ত অন্ধকবিন্দ গ্রাম আলোকিত করে ভগবানের নিকট উপস্থিত হলেন। আর ভগবানকে শ্রদ্ধাভিবাদন জানিয়ে একপাশে দাঁড়ালেন। একপাশে স্থিত সহম্পতি ব্রহ্মা ভগবানের নিকট এই গাথা ভাষণ করলেন :

‘একাকী নির্জনে শয়নাসন গ্রহণ করা বিধেয়, সংযোজন হতে বিমুক্তির জন্য বিচরণ বা অবস্থান করা উচিত। তথায় যদি চিত্ত রমিত না হয়, তাহলে আত্মসংযমী ও স্মৃতিমান হয়ে সংঘের মধ্যে অবস্থান করা উচিত।’

‘সংযতেন্দ্রিয়, অভিজ্ঞ ও স্মৃতিমান হয়ে ঘরে ঘরে পিণ্ডচারণ করে করে (একাকী) নির্জনে শয়নাসনে উপবেশন করা উচিত এবং সংসার ভয়মুক্ত ও অভয়ে (নির্বাণে) বিমুক্ত হওয়া উচিত।’

‘যেখানে ভয়ানক জন', সরীসৃপ প্রাণী আছে, বিদ্যুৎ চমকায়, মেঘ গর্জন করে, সেই ভয়ার্ত স্থানেগভীর রাতের অন্ধকারে ভিক্ষু লোমহর্ষবিহীন হয়ে উপবিষ্ট হন।’

‘এ আমার একান্তই দেখা, তর্কপ্রসূত কিংবা জনশ্রুতিতে নয়। একটি ব্রহ্মচর্যে[23] এক হাজার মৃত্যুঞ্জয়ী ক্ষীণাসব, পাঁচশতজন শৈক্ষ্য এবং একশত দশজন অনিরয়গামী স্রোতাপন্ন হয়েছেন। আমার মনে হয়, অপর জনগণও পুণ্যভাগী হয়েছেন। তবে আমি তাদের সংখ্যা জানতে অক্ষম, কেননা আমি মিথ্যা বাক্যকে ভয় করি।’

৪. অরুণবতী সূত্র
১৮৫. আমি এরূপ শুনেছি। এক সময় ভগবান শ্রাবস্তীতে... তখন ভগবান ভিক্ষুদেরকে ‘হে ভিক্ষুগণ’ বলে আহ্বান করলেন। ‘ভন্তে’ বলে সেই ভিক্ষুগণ ভগবানের কথায় সাড়া দিলেন। ভগবান এরূপ বললেন :

“হে ভিক্ষুগণ, পুরাকালে অরুণবা নামে এক রাজা ছিলেন। সে অরুণবা রাজার রাজধানীর নাম ছিল অরুণবতী। ভিক্ষুগণ, অরুণবতী রাজধানীকে অবলম্বর করে ভগবান অর্হৎ শিখি সম্যকসম্বুদ্ধ অবস্থান করতেন। ভগবান অর্হৎ শিখি সম্যকসম্বদ্ধের অগ্রশ্রাবকদ্বয়ের নাম ছিল অভিভূ ও সম্ভব[24]। একদা ভগবান অর্হৎ শিখি সম্যকসম্বুদ্ধ অভিভূ ভিক্ষুকে ডাকলেন, ‘এসো ব্রাহ্মণ (ভিক্ষু), আহারের সময় হওয়ার পূর্বে আমরা একটি ব্রহ্মলোকে উপস্থিত হবো।’ ‘হ্যাঁ ভন্তে,’ বলে অভিভূ ভিক্ষু শিখী ভগবান অর্হৎ সম্যকসম্বুদ্ধকে সম্মতি দিলেন। ভিক্ষুগণ, অতঃপর শিখী ভগবান অর্হৎ সম্যকসম্বুদ্ধ এবং অগ্রশ্রাবক অভিভূ ভিক্ষু বলবান পুরুষ যেমন সঙ্কুচিত বাহুকে প্রসারিত করে অথবা প্রসারিত বাহুকে সঙ্কুচিত করে; ঠিক তেমনি ক্ষিপ্রভাবে অরুণবতীর রাজধানী হতে অন্তর্হিত হয়ে সেই ব্রহ্মলোকে আবির্ভূত হলেন।

“ভিক্ষুগণ, তখন শিখী ভগবান অর্হৎ সম্যকসম্বুদ্ধ অভিভূ ভিক্ষুকে আহ্বান করে বললেন, ‘হে ব্রাহ্মণ (ভিক্ষু), ব্রহ্মা, ব্রহ্মপর্ষদ এবং ব্রহ্মসভায় ধর্মদেশনা প্রদান করো।’ ‘হ্যাঁ ভন্তে,’ বলে অভিভূ ভিক্ষু শিখী ভগবান অর্হৎ সম্যকসম্বুদ্ধের কথায় প্রতিশ্রুতি দিলেন এবং বহ্মা, ব্রহ্মপর্ষদ এবং ব্রহ্মসভায় ধর্মকথায় উপদেশ দিলেন, উপদেশ গ্রহণ করালেন এবং উৎসাহিত ও আনন্দিত করালেন। ভিক্ষুগণ, তথায় সেই ব্রহ্ম, ব্রহ্মপর্ষদ এবং ব্রহ্মসভার সভ্যগণ নাকি ক্রোধান্বিত হয়ে অবজ্ঞা ও নিন্দায় পরস্পরে বলাবলি করতে লাগলেন, ‘কী আশ্চর্য! কী অদ্ভুত! শাস্তার সামনে শ্রাবক কেন ধর্মদেশনা প্রদান করবেন?’”

“ভিক্ষুগণ, এবার শিখী ভগবান অর্হৎ সম্যকসম্বুদ্ধ অভিভূ ভিক্ষুকে ডেকে বললেন, ব্রহ্ম, ব্রহ্মপর্ষদ এবং ব্রহ্মপর্ষদের সভ্যগণ ক্রোধান্বিত হয়ে এরূপ বলাবলি করছেন, ‘কী আশ্চর্য! কী অদ্ভুত! শাস্তার সামনে কেন শ্রাবক ধর্মদেশনা প্রদান করবেন? তদ্ধেতু ব্রাহ্মণ (ভিক্ষু), তুমি অত্যধিকভাবে ব্রহ্মাদের, ব্রহ্মপর্ষদের এবং ব্রহ্মসভার সভ্যগণের মধ্যে সংবেগ উৎপন্ন (বা আলোড়ন সৃষ্টি) করো।’ অভিভূ ভিক্ষু ‘হ্যাঁ ভন্তে,’ বলে শিখী ভগবান অর্হৎ সম্যকসম্বুদ্ধের কথায় প্রতিশ্রুতি দিয়ে কখনো দৃশ্যমান শরীরে, কখনো অদৃশ্যমান শরীরে ধর্মদেশনা প্রদান করলেন। কখনো তাঁর শরীরের নিম্ন অর্ধাংশ দৃশ্যমান, কখনো তাঁর শরীরের ওপরের অর্ধাংশ দৃশ্যমান আর কখনো বা শরীরের ওপরের অর্ধাংশ দৃশ্যমান, কখনো শরীরের নিম্ন অর্ধাংশ অদৃশ্যমান হয়ে ধর্মদেশনা প্রদান করলেন। ভিক্ষুগণ, তখন ব্রহ্মাগণ, ব্রহ্মপর্ষদ, ব্রহ্মসভার সভ্যগণ বিস্ময়াভিভূত হয়ে বললেন, ‘কী আশ্চর্য! কী অদ্ভুত! শ্রদ্ধেয় শ্রমণের মহাঋদ্ধিধর ও মহানুভব।’”

“অতঃপর অভিভূ ভিক্ষু শিখী ভগবান অর্হৎ সম্যকসম্বুদ্ধকে এরূপ বললেন, ‘ভন্তে, আমি কি ভিক্ষুসংঘের মাঝে এরূপ বাক্য ভাষণ করতে পারি যে-বন্ধুগণ, আমি ব্রহ্মলোকে স্থিত হয়ে হাজার লোকধাতকে (চক্রবালকে) এক স্বরে উপদেশ দিতে পারি।’ ‘হে ব্রাহ্মণ (ভিক্ষু), তুমি যে ব্রহ্মলোকে স্থিত হয়ে হাজার লোকধাতুকে (চক্রবালকে) এক স্বরে উপদেশ দেয়ার জন্য বলছ, তা এক্ষুণি উপযুক্ত সময় হয়েছে।’ ‘হ্যাঁ ভন্তে,’ বলে অভিভূ ভিক্ষু শিখী ভগবান অর্হৎ সম্যকসম্বুদ্ধের কথায় প্রতিশ্রুতি দিয়ে ব্রহ্মলোকে স্থিত হয়ে এই গাথাগুলো ভাষণ করলেন :

‘বীর্য প্রয়োগ করো, বীর্যশক্তি উৎপন্ন করো, বুদ্ধশাসনে উদ্যমী হও। হস্তী যেভাবে নলাগার (নলখাগড়া দ্বারা নির্মিত পর্ণশালা) ধ্বংস করে, ঠিক সেভাবে মৃত্যুসৈন্যকে ধ্বংস কর।’

‘যিনি এই ধর্ম-বিনয়ে অপ্রমত্ত হয়ে অবস্থান করবেন, তিনি জন্ম-সংসার পরিত্যাগ করে আবর্ত দুঃখের (পুনঃপুন জন্মগ্রহণের চক্র দুঃখ) অন্তসাধন করবেন।’”

“ভিক্ষুগণ, অতঃপর শিখী ভগবান অর্হৎ সম্যকসম্বুদ্ধ অভিভূ ভিক্ষু এবং ব্রহ্মা, ব্রহ্মাপর্ষদ ও ব্রহ্মসভার সভ্যগণের সংবেগ উৎপন্ন করে বলবান পুরুষ যেমন সঙ্কুচিত বাহুকে... সেই ব্রহ্মলোক হতে অন্তর্হিত হয়ে রাজধানী অরুণবতীতে আবির্ভূত হলেন। তারপর শিখী ভগবান অর্হৎ সম্যকসম্বুদ্ধ ভিক্ষুগণকে ডেকে বললেন, ‘হে ভিক্ষুগণ, তোমরা কি ব্রহ্মলোকে স্থিত হয়ে অভিভূ ভিক্ষুর ভাষিত গাথাগুলো শুনেছ?’ ‘হ্যাঁ ভন্তে,’ আমরা ব্রহ্মলোকে স্থিত হয়ে সেই অভিভূ ভিক্ষু ভাষিত গাথাগুলো শুনেছি।’ ‘ভিক্ষুগণ, ব্রহ্মলোকে স্থিত হয়ে অভিভূ ভিক্ষুর ভাষিত গাথাগুলো তোমরা কিরূপ শুনেছ?’” ভন্তে, ব্রহ্মলোকে স্থিত হয়ে অভিভূ ভিক্ষুর উচ্চারিত গাথাগুলো আমরা এরূপ শুনেছি :

‘বীর্য প্রয়োগ করো, বীর্যশক্তি উৎপন্ন করো, বুদ্ধশাসনে উদ্যমী হও। হস্তী যেভাবে নলাগার (নলখাগড়া দ্বারা নির্মিত পর্ণশালা) ধ্বংস করে, ঠিক সেভাবে মৃত্যুসৈন্যকে[25] ধ্বংস কর।’

‘যিনি এই ধর্ম-বিনয়ে অপ্রমত্ত হয়ে অবস্থান করবেন, তিনি জন্ম-সংসার পরিত্যাগ করে আবর্ত দুঃখের (পুনঃপুন জন্মগ্রহণের চক্র দুঃখ) অন্তসাধন করবেন।’

“‘ভন্তে, ব্রহ্মলোকে স্থিত হয়ে অভিভূ ভিক্ষুর ভাষিত গাথাগুলো আমরা এরূপ শুনেছি।’ ‘সাধু, সাধু, ভিক্ষুগণ, ব্রহ্মলোকে স্থিত হয়ে অভিভূ ভিক্ষুর উচ্চারিত গাথাগুলো তোমরা এরূপে (যথার্থরূপে) শুনেছ।’”

ভগবান এরূপ বললেন। সেই ভিক্ষুগণ ভগবানের ভাষিত বাক্য প্রফুল্ল মনে অভিনন্দিত করলেন।

৫. পরিনির্বাণ সূত্র
১৮৬. একসময় ভগবান পরিনির্বাণকালে কুশীনগরের উপকণ্ঠে মল্লদের শালবনে যুগ্ম শালবৃক্ষের অন্তরালে অবস্থান করছেন। তখন ভগবান ভিক্ষুগণকে আহ্বান করে বললেন, “হে ভিক্ষুগণ, তোমাদেরকে আহ্বান করে বলছি, ‘সংস্কারগুলো ক্ষয়শীল; তোমরা অপ্রমাদের সাথে (স্বীয় কার্য) সম্পাদন কর[26]।’ এটাই তথাগতের শেষ বাক্য।”[27]

অতঃপর ভগবান প্রথম ধ্যানে নিবিষ্ট হলেন; প্রথম ধ্যান হতে উঠে দ্বিতীয় ধ্যানে নিবিষ্ট হলেন; দ্বিতীয় ধ্যান হতে উঠে তৃতীয় ধ্যানে নিবিষ্ট হলেন; তৃতীয় ধ্যান হতে উঠে চতুর্থ ধ্যানে নিবিষ্ট হলেন; চতুর্থ ধ্যান হতে উঠে আকাশ-অনন্ত-আয়তন ধ্যানে নিবিষ্ট হলেন; আকাশ-অনন্ত-আয়তন ধ্যান হতে উঠে বিজ্ঞান-অনন্ত-আয়তন ধ্যানে নিবিষ্ট হলেন; বিজ্ঞান-অনন্ত-আয়তন ধ্যান হতে উঠে আকিঞ্চনায়তন ধ্যানে নিবিষ্ট হলেন; আকিঞ্চনায়তন ধ্যান হতে উঠে নৈবসংজ্ঞা-নাসংজ্ঞায়তন ধ্যানে নিবিষ্ট হলেন; নৈবসংজ্ঞা-নাসংজ্ঞাতন ধ্যান হতে উঠে সংজ্ঞাবেদয়িতনিরোধ ধ্যানে নিবিষ্ট হলেন।

এবার সংজ্ঞাবেদয়িতনিরোধ ধ্যান হতে উঠে নৈবসংজ্ঞা-নাসংজ্ঞায়তন ধ্যানে নিবিষ্ট হলেন; নৈবসংজ্ঞা-নাসংজ্ঞায়তন ধ্যান হতে উঠে আকিঞ্চনায়তন ধ্যানে নিবিষ্ট হলেন; আকিঞ্চনায়তন ধ্যান হতে উঠে বিজ্ঞান-অনন্ত-আয়তন ধ্যানে নিবিষ্ট হলেন; বিজ্ঞান-অনন্ত-আয়তন ধ্যান হতে উঠে আকাশ-অনন্ত-আয়তন ধ্যানে নিবিষ্ট হলেন; আকাশ-অনন্ত-আয়তন ধ্যান হতে উঠে চতুর্থ ধ্যানে নিবিষ্ট হলেন; চতুর্থ ধ্যান হতে উঠে তৃতীয় ধ্যানে নিবিষ্ট হলেন; তৃতীয় ধ্যান হতে উঠে দ্বিতীয় ধ্যানে নিবিষ্ট হলেন; দ্বিতীয় ধ্যান হতে উঠে প্রথম ধ্যানে নিবিষ্ট হলেন। প্রথম ধ্যান হতে উঠে দ্বিতীয় ধ্যানে নিবিষ্ট হলেন; দ্বিতীয় ধ্যান হতে উঠে তৃতীয় ধ্যানে নিবিষ্ট হলেন; তৃতীয় ধ্যান হতে উঠে চতুর্থ ধ্যানে নিবিষ্ট হলেন; চতুর্থ ধ্যান হতে উঠার ঠিক পর মুহূর্তেই ভগবান পরিনির্বাপিত হলেন। ভগবান পরিনিবৃত হবার সঙ্গে সঙ্গেই সহম্পতি মহাব্রহ্মা এই গাথা ভাষণ করলেন :

‘যেখানে এমন শাস্তা, জগতে অদ্বিতীয় পুদ্গল, দশবিধ জ্ঞানবলপ্রাপ্ত তথাগত সম্যকসম্বুদ্ধ পরিনির্বাপিত হলেন, সেহেতু জগতে উৎপন্ন সমস্ত প্রাণীই এই দেহ ত্যাগ করবে।’

ভগবান পরিনির্বাণের সঙ্গে সঙ্গেই শত্রু দেবেন্দ্র এই গাথা ভাষণ করলেন :

‘সংস্কার মাত্রই একান্ত অনিত্য; উৎপত্তি এবং ব্যয়শীল। উৎপন্ন হয়ে বিনাশপ্রাপ্ত হয়। সেই সংস্কারগুলোর উপশম অসংস্কৃত নির্বাণই পরম সুখ।’

ভগবানের পরিনির্বাণপ্রাপ্তির সঙ্গে সঙ্গেই আয়ুষ্মান আনন্দ এই গাথা বললেন :

‘(শীলাদি) সর্বাকার উত্তম গুণে সর্বশ্রেষ্ঠ সম্বুদ্ধ পরিনির্বাণের সঙ্গে সঙ্গেই অতি ভয়ানক, লোমহর্ষণজনক মহাভূমিকম্প হলো।’

ভগবানের পরিনির্বাণের সঙ্গে সঙ্গেই আয়ুষ্মান অনুরুদ্ধ এই গাথাগুলো ভাষণ করলেন :

‘ভগবানের এখন আর শ্বাস-প্রশ্বাস বইছে না; স্থির চিত্তের এমনই হয়। তৃষ্ণাবিমুক্ত, চক্ষুষ্মান শাস্তা চিরশান্তির উদ্দেশ্যে পরিনির্বাণপ্রাপ্ত হলেন।’

‘অচঞ্চল চিত্তে বেদনাকে সহ্য করেছেন, প্রদীপ নিভে যাওয়ার ন্যায় (ভগবানের) চিত্ত বিমুক্ত হলো।’

দ্বিতীয় বর্গ সমাপ্ত।

স্মারক-গাথা :

ব্রহ্মা সনৎ, দেবদত্ত, অন্দকবিন্দ ও অরুণবতী,

পরিনির্বাণে দেশিত হয়েছে, এই পঞ্চক ব্রহ্ম ইতি।

ব্রহ্মা-সংযুক্ত সমাপ্ত।


 

৭. ব্রাহ্মণ-সংযুক্ত
১. অর্হৎ বর্গ
১. ধনঞ্জানী সূত্র
১৮৭. আমি এরূপ শুনেছি। একসময় ভগবান রাজগৃহে বেণুবনে কলন্দকনিবাপে অবস্থান করছেন। তখন জনৈক ভারদ্বাজগোত্র ব্রাহ্মণের সহধর্মিনী ধনঞ্জানী নাম্নী ব্রাহ্মণী বুদ্ধ, ধর্ম ও সংঘের প্রতি শ্রদ্ধান্বিত হন। ধনঞ্জানী ব্রাহ্মণী ভারদ্বাজগোত্র ব্রাহ্মণকে আহার প্রদানের সময় সামান্য হোঁচট খেয়ে তিনবার শ্রদ্ধা চিত্তে এই ভাবোদ্দীপক বাক্য উচ্চারণ করলেন :

‘সেই ভগবান অর্হৎ সম্যকসম্বুদ্ধকে বন্দনা।

সেই ভগবান অর্হৎ সম্যকসম্বুদ্ধকে বন্দনা।

সেই ভগবান অর্হৎ সম্যকসম্বুদ্ধকে বন্দনা।’

এরূপ বললে ভারদ্বাজগোত্র ব্রাহ্মণ ধনঞ্জানী ব্রাহ্মণীকে এরূপ বললেন, ‘এই চণ্ডালী যেখানে সেখানে সে মুণ্ডিতমস্তক শ্রমণের এরূপ গুণ ভাষণ করে। চণ্ডালী, আমি এক্ষুনি গিয়ে সেই শাস্তার সাথে বাদানুবাদ করব।’

‘ওহে ব্রাহ্মণ, দেবলোকে, মারলোকে ও ব্রহ্মলোকে শ্রমণ-ব্রাহ্মণসহ জনতা এবং দেব-মনুষ্যগণের মধ্যে আমি কাউকে দেখছি না, যিনি সেই ভগবান অর্হৎ সম্যকসম্বুদ্ধের সঙ্গে বিবাদ করতে পারে। তারপরও তুমি যেতে পার, গেলে জানতে পারবে।’

এবার ভারদ্বাজগোত্র ব্রাহ্মণ আরও রাগান্বিত ও অসন্তুষ্ট মনে ভগবানের নিকট গিয়ে উপস্থিত হলেন। আর ভগবানের সাথে কুশল বিনিময় করলেন। কুশল বিনিময় ও প্রীত্যালাপের পর একপাশে বসলেন। একপাশে উপবিষ্ট ভারদ্বাজগোত্র ব্রাহ্মণ ভগবানকে গাথায় বললেন :

‘হে গৌতম, কী ছেদন করলে সুখে অবস্থান করা যায় এবং কী ছেদন করলে অনুশোচনা হয় না? কোন একটি ধর্মের (বিষয়ের) বধ আপনি পছন্দ করেন?’

(ভগবান বললেন) ‘হে ব্রাহ্মণ, ক্রোধ ছেদিত হলে সুখে অবস্থান করা যায় এবং ক্রোধ ছেদিত হলে অনুশোচনা হয় না। মধুরাগ্র বিষমূল ক্রোধের ধ্বংস আর্যগণ প্রশংসা করেন। কারণ, তা ছেদিত হলে অনুশোচনা করতে হয় না।’

এরূপ উক্ত হলে ভারদ্বাজগোত্র ব্রাহ্মণ ভগবানকে বললেন, ‘প্রভু গৌতম, অতি সুন্দর! অতি মনোহর! ভন্তে গৌতম, যেমন (কোনো ব্যক্তি) অধঃমুখী পাত্রকে ঊর্ধ্বমুখী করে অথবা আবৃতকে অনাবৃত করে, পথভ্রষ্টকে পথ জ্ঞাত করায় অথবা চক্ষুষ্মানেরা আলো দেখবে বলে অন্ধকারে তৈলপ্রদীপ ধারণ করে; ঠিক তেমনিভাবে ভগবান কর্তৃক নানা পর্যায়ে সদ্ধর্ম প্রকাশিত হয়েছে। ভন্তে, আজ হতে আমি ভগবান গৌতম এবং তাঁর ধর্ম ও সংঘের শরনাপন্ন হচ্ছি। প্রভু, আমি আপনার নিকট প্রব্রজ্যা ও উপসম্পদা গ্রহণ করব।’

অতঃপর ভারদ্বাজগোত্র ব্রাহ্মণ ভগবানের নিকট প্রব্রজ্যা ও উপসম্পদা লাভ করলেন। নব-উপসম্পন্ন আয়ুষ্মান ভারদ্বাজগোত্র ব্রাহ্মণ একাকী নির্জনে অপ্রমত্ত, বীর্যবান ও উদ্যমশীল হয়ে অবস্থান করতে করতে অচিরেই যার জন্য কুলপুত্রগণ সম্যকভাবে আগার হতে অনাগারে প্রব্রজিত হন, সেই অনুত্তর ব্রহ্মচর্যের চরম লক্ষ্য (অর্হত্ত্ব) ইহজীবনে স্বয়ং অভিজ্ঞা প্রত্যক্ষ করে অবস্থান করতে লাগলেন। আর ‘জন্ম ক্ষীণ হয়েছে, ব্রহ্মচর্য উদ্‌যাপিত হয়েছে, করণীয় কৃত হয়েছে এবং ইহজীবনে দুঃখ মুক্তির জন্য অন্য কোনো কর্তব্য নেই’ এরূপ জানতে পারলেন। তখন আয়ুষ্মান ভারদ্বাজ অর্হৎগণের মধ্যে অন্যতম হলেন।

২. আক্রোশ সূত্র
১৮৮. একসময় ভগবান রাজগৃহের বেণুবনে কলন্দকনিবাপে অবস্থান করছিলেন। তখন আক্রোশক ভারদ্বাজ[28] ব্রাহ্মণ শুনলেন, ‘ভারদ্বাজগোত্র ব্রাহ্মণ[29] নাকি শ্রমণ গৌতমের নিকট আগার হতে অনাগারিকভাবে প্রব্রজিত হয়েছেন।’ এতে তিনি ক্রোধান্বিত ও অসন্তুষ্ট হয়ে ভগবানের নিকট গিয়ে তাঁকে অভদ্র, কর্কশ বাক্য দ্বারা আক্রোশ ও গালাগালি করতে লাগলেন।

আক্রোশক ভারদ্বাজ ব্রাহ্মণ এরূপ বললে ভগবান তাকে বললেন, ‘হে ব্রাহ্মণ, তা তুমি কী মনে কর, তোমার কাছে কী কখনো বন্ধু-বান্ধব, জ্ঞাতিস্বজন ও অতিথি আসেন না?’ ‘হ্যাঁ গৌতম, আমার কাছে কখনো কখনো আমার বন্ধু-বান্ধব, জ্ঞাতিস্বজন আসেন।’ ‘ব্রাহ্মণ, তা তুমি কী মনে কর, তাদের জন্য কী কোনো সুস্বাদু খাদ্য-ভোজ্য প্রস্তুত কর না?’ ‘হ্যাঁ গৌতম, মাঝে মাঝে আমি তাদের জন্য সুস্বাদু খাদ্য-ভোজ্য প্রস্তুত করে থাকি।’ ‘ব্রাহ্মণ, যদি তারা সেসব গ্রহণ না করে, তাহলে সেগুলো কার হয়?’ ‘তারা যদি গ্রহণ না করে, তা আমাদেরই থাকে।’ ‘হে ব্রাহ্মণ, ঠিক এভাবে তুমি যে আমাদের বিনা আক্রোশে আক্রোশ করেছ, বিনা রোষে রোষ করেছ, বিনা বিবাদে বিবাদ করেছ, তা আমরা গ্রহণ করছি না। তা তোমারই থাকল, তোমারই থাকল।’

‘ব্রাহ্মণ, যে ব্যক্তি আক্রোশকারীকে প্রতি আক্রোশ করে, রোষকারীকে প্রতি রোষ করে এবং বিবাদকারীকে প্রতি বিবাদ করে; ইহাকে বলা হয় একসাথে ভোজন করছে, প্রতিকার করছে। কিন্তু আমরা সেগুলো ভোজনও করছি না, প্রতিকারও করছি না। ব্রাহ্মণ, সেগুলো তোমারই থাকল, তোমারাই থাকল।’

“প্রভু গৌতমকে, রাজাসহ জনসমাজে এরূপ জানেন যে ‘শ্রমণ গৌতম অর্হৎ।’ অথচ আপনি কুপিত হচ্ছেন।”

(ভগবান গাথায় বললেন) ‘উপশান্ত, সম্যক জ্ঞানসম্পন্ন, বিমুক্ত, শান্ত, সমজীবী ও অক্রোধীর ক্রোধ কোথায়?’

‘যে ক্রুদ্ধ ব্যক্তির প্রতি উল্টো ক্রোধ প্রকাশ করে, তাতে তারই পাপ সৃষ্টি হয়। ক্রুদ্ধ ব্যক্তির প্রতি যে প্রতিক্রুদ্ধ হয় না, সেই ব্যক্তি দুর্জয় সংগ্রাম জয় করে।’

‘অপরকে রাগান্বিত দেখে যে ব্যক্তি স্মৃতিমান হয়ে সহ্য করে, সে আত্ম-পর উভয়ের হিতসাধন করে।’

‘যারা ধর্মের [30]অকোবিদ তারা আত্ম-পরের উভয় চিকিৎসা করে, মানুষেরা তাদেরকে মূর্খ বলেই মনে করে।’

ভগবান এরূপ বললে আক্রোশক ভারদ্বাজ ব্রাহ্মণ তাঁকে এরূপ বললেন, ‘প্রভু গৌতম, অতি সুন্দর... ভন্তে, আজ হতে আমি ভগবান গৌতম, তাঁর ধর্ম এবং ভিক্ষুসংঘের শরণাপন্ন হচ্ছি। ভন্তে, আমি প্রভু গৌতমের নিকট প্রব্রজ্যা ও উপসম্পদা গ্রহণ করব।’

অতঃপর আক্রোশক ভারদ্বাজ ব্রাহ্মণ ভগবানের নিকট প্রব্রজ্যা ও উপসম্পদা লাভ করলেন। নব-উপসম্পন্ন আয়ুষ্মান আক্রোশক ভারদ্বাজগোত্র ব্রাহ্মণ একাকী নির্জনে অপ্রমত্ত, বীর্যবান ও উদ্যমশীল হয়ে অবস্থান করতে করতে অচিরেই যার জন্য কুলপুত্রগণ সম্যকভাবে আগার হতে অনাগারিকভাবে প্রব্রজিত হন, সেই অনুত্তর ব্রহ্মচর্যের চরম লক্ষ্য (অর্হত্ত্ব) ইহজীবনে স্বয়ং অভিজ্ঞা প্রত্যক্ষ করে অবস্থান করতে লাগলেন। ‘জন্ম ক্ষীণ হয়েছে, ব্রহ্মচর্য উদ্‌যাপিত হয়েছে, করণীয় কৃত হয়েছে এবং ইহজীবনে দুঃখ মুক্তির জন্য অন্য কোনো কর্তব্য নেই’ এরূপ জানতে পারলেন। তখন আয়ুষ্মান ভারদ্বাজ ব্রাহ্মণ অর্হৎগণের মধ্যে অন্যতম হলেন।

৩. অসুরিন্দক সূত্র
১৮৯. এক সময় ভগবান রাজগৃহের বেণুবনে কলন্দকনিবাপে অবস্থান করছেন। তখন অসুরিন্দক ভারদ্বাজ[31] ব্রাহ্মণ শুনলেন, ‘ভারদ্বাজগোত্র ব্রাহ্মণ নাকি শ্রমণ গৌতমের নিকট আগার হতে অনাগারিকভাবে প্রব্রজিত হয়েছেন।’ এতে তিনি ক্রোধান্বিত ও অসন্তুষ্ট হয়ে ভগবানের নিকট গিয়ে তাঁকে অভদ্র, কর্কশ বাক্য দ্বারা আক্রোশ এবং গালাগালি করতে লাগলেন।

এরূপ বললে ভগবান নীরব থাকলেন। তখন অসুরিন্দক ভারদ্বাজ ব্রাহ্মণ ভগবানকে এরূপ বললেন, ‘হে শ্রমণ, আমি আপনাকে পরাজয় করেছি, আমি আপনাকে জয় করেছি।’

(ভগবান গাথায় বললেন) ‘মূর্খ ব্যক্তি তাদের কর্কশ বাক্য ভাষণের দ্বারা জয় হয়েছে বলে মনে করে, কিন্তু যে তিতিক্ষা (সহনশীলতা) সম্বন্ধে জানে, প্রকৃতপক্ষে তা-ই জয় হয়।’

‘যে ক্রুদ্ধ ব্যক্তির প্রতি উল্টো ক্রোধ প্রকাশ করে তাতে তারই পাপ সৃষ্টি হয়। ক্রুদ্ধ ব্যক্তির প্রতি যে প্রতিক্রুদ্ধ হয় না, সে ব্যক্তি দুর্জয় সংগ্রাম জয় করে।’

‘অপরকে রাগান্বিত দেখে যে ব্যক্তি স্মৃতিমান হয়ে সহ্য করে, সে আত্ম-পর উভয়ের হিতসাধন করে।’

‘যারা ধর্মের অকোবিদ তারা আত্ম-পরের উভয়[32] চিকিৎসা করে, মানুষেরা তাদেরকে মূর্খ বলেই মনে করে।’

এরূপ উক্ত হলে অসুরিন্দক ভারদ্বাজ ব্রাহ্মণ ভগবানকে এরূপ বললেন, ‘প্রভু গৌতম, অতি সুন্দর... এরূপ জানতে পারলেন। তখন আয়ুষ্মান অসুরিন্দক ভারদ্বাজ ব্রাহ্মণ অর্হৎগণের মধ্যে অন্যতম হলেন।’

৪. বিলঙ্গিক সূত্র
১৯০. একসময় ভগবান রাজগৃহের বেণুবনে কলন্দকনিবাপে অবস্থান করছেন। তখন বিলঙ্গিক ভারদ্বাজ[33] ব্রাহ্মণ শুনলেন, ‘ভারদ্বাজগোত্র ব্রাহ্মণ নাকি শ্রমণ গৌতমের নিকট আগার হতে অনাগারিকভাবে প্রব্রজিত হয়েছেন।’ এতে তিনি ক্রোধান্বিত ও অসন্তুষ্ট হয়ে ভগবানের নিকট গিয়ে তথায় একপাশে নীরবে দাঁড়িয়ে রইলেন[34]। অতঃপর ভগবান নিজের চিত্ত দ্বারা বিলঙ্গিক ভারদ্বাজ ব্রাহ্মণের মনের অবস্থা (চিত্তের পরিবিতর্ক) জ্ঞাত হয়ে তাকে গাথায় ভাষণ করলেন :

‘যে ব্যক্তি অপ্রদুষ্ট, শুদ্ধ ও নিষ্কলঙ্ক পুরুষের প্রতি কুপিত হয়, তাতে বায়ুর অনুকূলে প্রক্ষিপ্ত ধূলির ন্যায় কৃতপাপ সেই মূর্খ ব্যক্তির কাছে ফিরে যায়।’

এরূপ উক্ত হলে বিলঙ্গিক ভারদ্বাজ ব্রাহ্মণ ভগবানকে এরূপ বললেন, ‘প্রভু গৌতম, অতি সুন্দর... এরূপ জানতে পারলেন। তখন আয়ুষ্মান (বিলঙ্গিক) ভারদ্বাজ ব্রাহ্মণ অর্হৎগণের মধ্যে অন্যতম হলেন।’

৫. অহিংসক সূত্র
১৯১. শ্রাবস্তীতে উৎপত্তি নিদান। তখন অহিংসক ভারদ্বাজ ব্রাহ্মণ ভগবানের কাছে গিয়ে উপস্থিত হলেন। আর ভগবানের সাথে কুশল বিনিময় ও প্রীত্যালাপের পর একপাশে বসলেন। একপাশে উপবিষ্ট অহিংসক ভারদ্বাজ ব্রাহ্মণ ভগবানকে এরূপ বললেন, ‘প্রভু গৌতম, আমি অহিংসক, আমি অহিংসক।’

(ভগবান গাথায় বললেন) ‘যেমন নাম, তেমন যদি হও, তবেই তুমি অহিংসক। যে ব্যক্তি কায়, বাক্য ও মনে হিংসা করে না এবং অপরের বিহিংসা করে না, সে-ই প্রকৃত অহিংসক হয়।’

এরূপ উক্ত হলে অহিংসক ভারদ্বাজ ব্রাহ্মণ ভগবানকে এরূপ বললেন, ‘প্রভু গৌতম, অতি সুন্দর... এরূপ জানতে পারলেন। তখন আয়ুষ্মান অহিংসক ভারদ্বাজ ব্রাহ্মণ অর্হৎগণের মধ্যে অন্যতম হলেন।’

৬. জটা সূত্র
১৯২. শ্রাবস্তী নিদান। তখন জটা ভারদ্বাজ ব্রাহ্মণ ভগবানের কাছে গিয়ে উপস্থিত হলেন। আর ভগবানের সাথে কুশল বিনিময় ও প্রীত্যালাপের পর একপাশে বসলেন। একপাশে উপবিষ্ট জটা ভারদ্বাজ ব্রাহ্মণ ভগবানকে গাথায় এরূপ বললেন :

‘অন্তরে (তৃষ্ণার) জটাজাল, বাহিরে (তৃষ্ণার) জটাজাল: সেই জটাজালে জনতা (সত্ত্বগণ) আবদ্ধ। আমি গৌতমকে জিজ্ঞেস করছি, কে বা কারা এই জটাজাল ছিন্ন করবে?’

(ভগবান বললেন) ‘যে ভিক্ষু সপ্রাজ্ঞ, বীর্যবান, নিপুণ, শীলে প্রতিষ্ঠিত হয়ে চিত্তকে প্রজ্ঞা ভাবনায় নিরত রাখে, তিনিই এই জটাজাল ছিন্ন করবে।’

‘যাদের রাগ, দ্বেষ, অবিদ্যা পরিশোধিত, সেই ক্ষীণাসব অর্হৎগণের অন্তরের জটাজাল ছিন্ন।’

‘যেখানে নাম-রূপ, প্রতিঘ ও রূপসংজ্ঞা সম্পূর্ণরূপে নিরুদ্ধ হয়, সেখানেই (নির্বাণ লাভে) জটাজাল ছিন্ন হয়।’

এরূপ উক্ত হলে জটা ভারদ্বাজ ব্রাহ্মণ ভগবানকে এরূপ বললেন, ‘প্রভু গৌতম, অতি সুন্দর... জানতে পারলেন। তখন আয়ুষ্মান জটা ভারদ্বাজ ব্রাহ্মণ অর্হৎগণের মধ্যে অন্যতম হলেন।’

৭. শুদ্ধিক সূত্র
১৯৩. শ্রাবস্তী নিদান। তখন শুদ্ধিক ভারদ্বাজ ব্রাহ্মণ ভগবানের কাছে গিয়ে উপস্থিত হলেন। আর ভগবানের সাথে কুশল বিনিময় ও প্রীত্যালাপের পর একপাশে বসলেন। একপাশে উপবিষ্ট শুদ্ধিক ভারদ্বাজ ব্রাহ্মণ ভগবানের নিকট এই গাথাটি ভাষণ বললেন :

‘জগতে কোনো ব্রাহ্মণ (শুধু) শীলবান ও তপশ্চর্যা করলে শুদ্ধ হয় না। বিদ্যাচরণসম্পন্ন (ত্রিবেদ বিদ্যায় পারদর্শী) ব্রাহ্মণই শুদ্ধ হয়, অন্য কোনো জনগণ শুদ্ধ হয় না।’

(ভগবান বললেন) ‘অন্তর কলুষযুক্ত[35], সংক্লিষ্ট [36]ও কুহক কর্মে আশ্রিত ব্যক্তি বহু প্রলাপ বকলেও [37]জন্ম দ্বারা ব্রাহ্মণ হয় না।’

‘ক্ষত্রিয়, ব্রাহ্মণ, বৈশ্য, শূদ্র, চণ্ডাল আর ঝাড়-দার যে-ই হোক, সে যদি আরব্ধবীর্য, উদ্যমশীল ও সদা দৃঢ়পরাক্রমশালী হয়, সে-ই পরম শুদ্ধি লাভ করতে পারে; এরূপ জানবে ব্রাহ্মণ।’

এরূপ উক্ত হলে শুদ্ধিক ভারদ্বাজ ব্রাহ্মণ ভগবানকে এরূপ বললেন, ‘প্রভু গৌতম, অতি সুন্দর... জানতে পারলেন। তখন আয়ুষ্মান শুদ্ধিক ভারদ্বাজ ব্রাহ্মণ অর্হৎগণের মধ্যে অন্যতম হলেন।’

৮. অগ্নি-পূজারী সূত্র
১৯৪. একসময় ভগবান রাজগৃহে বেণুবনে কলন্দকনিবাপে অবস্থান করছেন। তখন অগ্নি-পূজারী ভারদ্বাজ ব্রাহ্মণের ঘৃত ও পায়স সংগৃহীত হয়ে এরূপ চিন্তা উৎপন্ন হয় : ‘আমি অগ্নিহোম ও অগ্নি পূজাকর্ম সম্পন্ন করবো।’

অতঃপর ভগবান পূর্বাহ্ণ সময়ে পরিধেয় বস্ত্র পরিধানপূর্বক পাত্র-চীবর নিয়ে ভিক্ষান্নের জন্য রাজগৃহে প্রবেশ করলেন। রাজগৃহে অনুক্রমে প্রতিটি বাড়িতে বিচরণ করতে করতে সেই অগ্নি-পূজারী ভারদ্বাজ ব্রাহ্মণের গৃহে উপস্থিত হয়ে একপাশে দাঁড়ালেন। অগ্নি-পূজারী ভারদ্বাজ ব্রাহ্মণ ভগবানকে ভিক্ষান্নের জন্য দণ্ডায়মান দেখে গাথায় বললেন :

‘যিনি ত্রিবিদ্যাসম্পন্ন, উচ্চবংশীয়[38], বহুশ্রুত ও বিদ্যাচরণসম্পন্ন, তিনিই এই পায়স পরিভোগ করতে পারেন[39]।’

(ভগবান বললেন) ‘অন্তর কলুষযুক্ত, সংক্লিষ্ট ও কুহক কর্মে পরিবেষ্টিত ব্যক্তি বহু প্রলাপ বকলেও জন্ম দ্বারা ব্রাহ্মণ হয় না।’

‘যে পূর্বনিবাসজ্ঞানে দক্ষ, জন্মক্ষয় প্রাপ্ত (অর্হত্ত্বপ্রাপ্ত) এবং অভিজ্ঞানে সুদক্ষ মুনি; সে-ই (দিব্যচক্ষু দিয়ে) স্বর্গ-অপায় দর্শন করে।’

‘এই তিনটি বিদ্যা দ্বারাই ব্রাহ্মণ ত্রিবিদ্যাধারী হয়। সেই বিদ্যাচরণসম্পন্ন ব্রাহ্মণই এই পায়স পরিভোগ করতে পারে।’

(ব্রাহ্মণ বললেন) ‘প্রভু গৌতম, এই পায়স পরিভোগ করুন। আপনিই প্রকৃত ব্রাহ্মণ[40]।’

(ভগবান বললেন) ‘হে ব্রাহ্মণ, গাথা পাঠ করে লব্ধদ্রব্য আমার পরিভোগ্য নয়। (অর্থ ও ধর্ম) দ্রষ্টাদের এটা ধর্ম নয়। গাথা পাঠ করে লদ্ধদ্রব্য বুদ্ধগণ পরিত্যাগ করেন। হে ব্রাহ্মণ, ধর্মই তাঁদের জীবিকা বৃত্তি[41]।’

‘ক্ষীণাসব, দুশ্চরিত্র-উপশান্ত ও সম্পূর্ণরূপে সিদ্ধ মহর্ষিকে অন্য কোনো অন্ন-পানীয় দিয়ে পূজা কর; তা পুণ্যাকাঙ্ক্ষীর ক্ষেত্র হয়।’

এরূপ উক্ত হলে অগ্নি-পূজারী ভারদ্বাজ ব্রাহ্মণ ভগবানকে বললেন, ‘প্রভু গৌতম, অতি সুন্দর... জানতে পারলেন। তখন আয়ুষ্মান অগ্নি-পূজারী ভারদ্বাজ ব্রাহ্মণ অর্হৎগণের মধ্যে অন্যতম হলেন।’

৯. সুন্দরিক সূত্র
১৯৫. একসময় ভগবান কোশলরাজ্যে সুন্দরিক নদীর তীরে অবস্থান করছেন। তখন সুন্দরিক ভারদ্বাজ ব্রাহ্মণ সুন্দরিক নদীর তীরে অগ্নিহোম ও অগ্নিপূজা কর্ম সম্পাদন করছেন। অনন্তর সুন্দরিক ভারদ্বাজ ব্রাহ্মণ অগ্নিহোম ও অগ্নিপূজা কর্ম সম্পাদন করে আসন হতে উঠে চারদিকে তাকালেন, ‘কে এই হব্যাবশেষ (পূজায় প্রদত্ত অবশিষ্ট বস্তু) ভোজন করবে?’ তখন তিনি অন্য একটি বৃক্ষমূলে উপবিষ্ট আপাদমস্তকাবৃত ভগবানকে দেখতে পেলেন। দেখে তিনি বামহস্তে হব্যাবশেষ এবং ডানহস্তে কমণ্ডলু (কমণ্ডলং) নিয়ে ভগবানের নিকট উপস্থিত হলেন। তখন ভগবান সুন্দরিক ভারদ্বাজ ব্রাহ্মণের পায়ের শব্দ শুনে মস্তক উন্মুক্ত করলেন। অমনি সুন্দরিক ভারদ্বাজ ব্রাহ্মণ ‘ইনি যে মুণ্ডিত মস্তক, ইনি যে মুণ্ডিত মস্তক’ বলে প্রত্যাবর্তনে উদ্যত হলেন। তখন তার মনে এরূপ চিন্তার উৎপন্ন হলো : ‘কোনো কোনো মুণ্ডিত মস্তকও তো ব্রাহ্মণ আছেন। এখনি আমি তাঁর নিকট জাতি সম্বন্ধে জিজ্ঞেস করব।’

এরপর সুন্দরিক ভারদ্বাজ ব্রাহ্মণ ভগবানের নিকট গিয়ে জিজ্ঞেস করলেন, ‘আপনার জাতি কী?’

(বুদ্ধ ব্রাহ্মণকে গাথায় বললেন) ‘হে ব্রাহ্মণ, জাতি সম্পর্কে প্রশ্ন করো না, শীলাদি গুণ ও আচরণ সম্বন্ধে প্রশ্ন করো। (সব) কাষ্ঠ হতে নিঃসন্দেহে অগ্নি উৎপন্ন হয়। নীচকুলে জন্ম নেয়া ব্যক্তিও পাপের প্রতি লজ্জাশীল হয়ে আজানীয় ধৃতিমান মুনি হয়ে থাকে।’

‘যে পরমার্থ সত্যে দান্ত, ইন্দ্রিয় দমনে উপনীত, বেদজ্ঞ এবং ব্রহ্মচর্যব্রতসম্পন্ন, তাকেই যজ্ঞোপনীত বস্তুর জন্য আহ্বান করা উচিত। যজ্ঞসম্পাদনকারীর আহ্বান করা উচিত। এভাবে সে যথাসময়ে দক্ষিণারযোগ্য ব্যক্তিকে পূজা করে।’

(ব্রাহ্মণ বললেন) ‘যেহেতু আমি সম্মুখে বেদজ্ঞ (বুদ্ধকে) দেখছি, তাই আমার এই যজ্ঞ এখন অবশ্যই সুবিসর্জিত, সুহুত (উত্তমরূপে অর্পিত)। আপনার মতো মহাপুরুষের অদর্শনে অন্য (অন্ধমূর্খ পৃথগ্‌জন) ব্যক্তি এই হব্যাবশেষ ভোজন করত।’

‘প্রভু গৌতম, এই পায়স পরিভোগ করুন, আপনিই প্রকৃত ব্রাহ্মণ।’

(বুদ্ধ ব্রাহ্মণকে বললেন) ‘হে ব্রাহ্মণ, গাথা পাঠ করে লব্ধদ্রব্য আমার পরিভোগ্য নয়। (অর্থ ও ধর্ম) দ্রষ্টাদের এটা ধর্ম নয়। গাথা পাঠ করে লব্ধদ্রব্য বুদ্ধগণ পরিত্যাগ করেন। হে ব্রাহ্মণ, ধর্মে স্মৃতিই তাঁদের জীবিকা বৃত্তি।’

‘ক্ষীণাসব, দুশ্চরিত্র-উপশান্ত ও সম্পূর্ণরূপে সিদ্ধ মহর্ষিকে অন্য কোনো অন্ন-পানীয় দিয়ে পূজা কর; তা পুণ্যাকাঙ্ক্ষীর ক্ষেত্র হয়।’

(ব্রাহ্মণ বললেন) ‘প্রভু গৌতম, তাহলে আমি এই হব্যাবশেষ কাকে দান দিই?’

(বুদ্ধ ব্রাহ্মণকে বললেন) ‘হে ব্রাহ্মণ, এ জগতে তথাগত ও তাঁর শ্রাবক ব্যতীত দেব, মার, ব্রহ্মা, শ্রমণ-ব্রাহ্মণসহ দেব-মনুষ্য ও জনতার মধ্যে এমন কাউকে দেখছি না, যে এই হব্যাবশেষ পরিভোগ করে উত্তমরূপে হজম করতে পারে। ব্রাহ্মণ, তাই তুমি এই হব্যাবশেষ তৃণহীন স্থানেফেলে দাও অথবা প্রাণীহীন জলে ভাসিয়ে দাও।’

অতঃপর সুন্দরিক ভারদ্বাজ ব্রাহ্মণ সেই হব্যাবশেষ প্রাণীহীন জলে ভাসিয়ে দিলেন। আর তা জলে নিক্ষিপ্ত হওয়া মাত্রই চিট্‌চিট্‌ শব্দ আর বুদ্‌বুদ্‌ তুলতে লাগলো। জল ভেদ করে ধোঁয়া নির্গত হতে লাগলো। সারাদিন রৌদ্রে সন্তপ্ত লাঙ্গল ফলক যেমন জলে নিমজ্জিত করলে চিট্‌চিট্‌ শব্দ করে, বুদ্‌বুদ্‌ তুলে, জল ভেদ করে ধোঁয়া নির্গত হয়; ঠিক তেমনি সেই হব্যাবশেষ জলে নিক্ষিপ্ত হয়ে চিট্‌চিট্‌ শব্দ ও বুদ্‌বুদ্‌ তুলতে লাগলো। জল ভেদ করে ধোঁয়া নির্গত হতে লাগলো।

অনন্তর ব্রাহ্মণ সংবিগ্ন ও রোমাঞ্চিত হয়ে ভগবানের নিকট গিয়ে একপাশে দাঁড়ালেন। একপাশে স্থিত সুন্দরিক ভারদ্বাজ ব্রাহ্মণকে ভগবান গাথায় বললেন :

‘হে ব্রাহ্মণ, কাষ্ঠ জ্বেলে শুদ্ধি লাভ হয় বলে মনে করো না। এটি বাহ্যিক মাত্র (আর্যধর্মের বাইরে)। যে ব্যক্তি বাইরে শুদ্ধি কামনা করে, তা দিয়ে তার শুদ্ধি হয় বলে পণ্ডিতগণ বলে না।’

‘ব্রাহ্মণ, আমি কাষ্ঠ জ্বালানো ত্যাগ করে মনেই জ্ঞানাগ্নি প্রজ্বলন করেছি। তদ্ধেতু আমি নিত্যাগ্নি[42], নিত্য সমাহিত চিত্তে, অর্হত্ত্বপ্রাপ্ত হয়ে ব্রহ্মচর্য পালন করছি।’

‘হে ব্রাহ্মণ, তোমার মান কাঁধের জোয়াল (খারিভারো) সদৃশ, ক্রোধ ধূমের মতো এবং মিথ্যা বাক্য ছাঁই সদৃশ। জিহ্বা যজ্ঞীয় হাতা (বা বড় চামচ), হৃদয় জ্যোতিস্থান; তাই সুদান্ত চিত্তই পুরুষের জ্যোতি।’

‘ধর্ম হচ্ছে সৎপুরুষের প্রশংসিত অনাবিল হ্রদ, শীল তার তীর্থঘাট; যেখানে বেদজ্ঞ ঋষিগণ স্নাত হয়ে অসিক্ত দেহে নির্বাণের পারে গমন করে।’

‘সত্য[43], ধর্ম[44] ও সংযমই[45] ব্রহ্মচর্য, মধ্যে আশ্রিত হয়ে[46] ব্রহ্মপ্রাপ্তি হয় (শ্রেষ্ঠপ্রাপ্তি) হয়। সেই ন্যায়পরায়ণ ক্ষীণাসবগণের প্রতি তুমি বন্দনা নিবেদন করো। সে ব্যক্তিকেই আমি ধর্মানুসারী বলে বলে থাকি।’

এরূপ বললে সুন্দরিক ভারদ্বাজ ব্রাহ্মণ ভগবানকে এরূপ বললেন, ‘প্রভু গৌতম, অতি সুন্দর... জানতে পারলেন। তখন আয়ুষ্মান সুন্দরিক ভারদ্বাজ ব্রাহ্মণ অর্হৎগণের মধ্যে অন্যতম হলেন।’

১০. বহুকন্যা সূত্র
১৯৬. একসময় ভগবান কৌশলরাজ্যের কোনো এক গহীন অরণ্যে অবস্থান করছেন। তখন জনৈক এক ভারদ্বাজগোত্র ব্রাহ্মণের চৌদ্দটি বলদ গরু হারিয়ে যায়। ভারদ্বাজগোত্র ব্রাহ্মণ সেই বলদগুলো খুঁজতে খুঁজতে সে বনে প্রবেশ করলেন। সেখানে তিনি ঋজুদেহে নিবিষ্ট মনে পদ্মাসনে উপবিষ্ট ভগবানকে দেখতে পেলেন। দেখেই ভগবানের নিকট গিয়ে এই গাথাগুলো ভাষণ করলেন :

‘আহা! এই শ্রমণের তো এ রকম নয় যে, চৌদ্দটি বলদ আজ হতে ছয় দিন যাবৎ দেখা যাচ্ছে না; তাই এই শ্রমণ সুখী।’

‘এই শ্রমণের তো এ রকম নয় যে, (প্রবল বর্ষণের ফলে) ক্ষেতের তিলগুলো নষ্ট হয়ে গেছে, একপাতা, দুই পাতা মাত্র অবশিষ্ট আছে; [47] তাই এই শ্রমণ সুখী।’

‘এই শ্রমণের তো এ রকম নয় যে, শূন্য ভাণ্ডারে ইঁদুর অতি আনন্দের সাথে নৃত্য করছে; [48] তাই এই শ্রমণ সুখী।’

‘এই শ্রমণের তো এ রকম নয় যে, সাত মাস ধরে বিছানো বিছানা (মশা, মাছি, কীটপতঙ্গ, ছারপোকা প্রভৃতি) উৎপাতকারী পোকায় পরিপূর্ণ; তাই এই শ্রমণ সুখী।’

‘এই শ্রমণের তো এ রকম নয় যে, একপুত্র বা দুই পুত্রের জননী (আমার) সাত কন্যা বিধবা; তাই এই শ্রমণ সুখী।’

‘এই শ্রমণের তো এ রকম নয় যে, পিঙ্গলবর্ণা তিলকাহত দেহের[49] গৃহিণী ঘুমন্ত স্বামীকে পায়ের দ্বারা ঘুম থেকে জাগ্রত করায়; তাই এই শ্রমণ সুখী।’

‘এই শ্রমণের তো এ রকম নয় যে, ঋণদাতারা অতি সকালবেলায় (টাকা ফেরত চেয়ে) দাও দাও বলে পরিশোধের জন্য তাগিদ দেয়; [50] তাই এ শ্রমণ সুখী।’

অতঃপর বুদ্ধ ব্রাহ্মণকে বললেন, ‘হে ব্রাহ্মণ, আমার এ রকম নয় যে, চৌদ্দটি বলদ গরু আজ হতে ছয়দিন যাবৎ দেখছি না; তাই আমি সুখী।’

‘ব্রাহ্মণ, আমার এ রকম নয় যে, (প্রবল বর্ষণের ফলে) ক্ষেতের তিলগুলো নষ্ট হয়ে গেছে, একপাতা, দুই পাতা মাত্র অবশিষ্ট আছে; তাই এই শ্রমণ সুখী।’

‘ব্রাহ্মণ, আমার এ রকম নয় যে, শূন্য ভাণ্ডারে ইঁদুর অতি আনন্দের সাথে নৃত্য করছে; তাই আমি সুখী।’

‘ব্রাহ্মণ, আমার এ রকম নয় যে, সাত মাস ধরে বিছানো বিছানা (মশা, মাছি, কীটপতঙ্গ, ছারপোকা প্রভৃতি) উৎপাতকারী পোকায় পরিপূর্ণ; তাই আমি সুখী।’

‘ব্রাহ্মণ, আমার এ রকম নয় যে, একপুত্র বা দুই পুত্রের জননী (আমার) সাত কন্যা বিধবা; তাই আমি সুখী।’

‘ব্রাহ্মণ, আমার এ রকম নয় যে, পিঙ্গলবর্ণা তিলকাহত দেহের গৃহিণী ঘুমন্ত স্বামীকে পায়ের দ্বারা ঘুম থেকে জাগ্রত করায়; তাই আমি সুখী।’

‘ব্রাহ্মণ, আমার এ রকম নয় যে, ঋণদাতারা অতি সকালবেলায় (টাকা ফেরত চেয়ে) দাও দাও বলে পরিশোধের জন্য তাগিদ দেয়; তাই আমি সুখী।’

এরূপ উক্ত হলে ভারদ্বাজগোত্র ব্রাহ্মণ ভগবানকে বললেন, ‘প্রভু গৌতম, অতি সুন্দর! অতি মনোহর! যেমন কোনো ব্যক্তি অধোমুখী পাত্রকে ঊর্ধ্বমুখী করে অথবা আবৃতকে অনাবৃত করে, পথভ্রষ্টকে পথ জ্ঞাত করায় অথবা চক্ষুষ্মানেরা আলো দেখবে বলে অন্ধকারে তৈলপ্রদীপ ধারণ করে, ঠিক তেমনিভাবে ভগবান কর্তৃক নানা পর্যায়ে সদ্ধর্ম প্রকাশিত হয়েছে। ভন্তে, আজ হতে আমি ভগবান গৌতম এবং তাঁর ধর্ম ও ভিক্ষুসংঘের শরনাপন্ন হলাম। প্রভু, আমি আপনার নিকট প্রব্রজ্যা ও উপসম্পদা গ্রহণ করব।

অতঃপর ভারদ্বাজগোত্র ব্রাহ্মণ ভগবানের নিকট প্রব্রজ্যা ও উপসম্পদা লাভ করলেন। নব-উপসম্পন্ন আয়ুষ্মান ভারদ্বাজগোত্র ব্রাহ্মণ একাকী নির্জনে অপ্রমত্ত, বীর্যবান ও উদ্যমশীল হয়ে অবস্থান করতে করতে অচিরেই যার জন্য কুলপুত্রগণ সম্যকভাবে আগার হতে অনাগারে প্রব্রজিত হন, সেই অনুত্তর ব্রহ্মচর্যের চরম লক্ষ্য (অর্হত্ত্ব) ইহজীবনে স্বয়ং অভিজ্ঞা প্রত্যক্ষ করে অবস্থান করতে লাগলেন। ‘জন্মক্ষীণ হয়েছে, ব্রহ্মচর্য উদ্‌যাপিত হয়েছে, করণীয় কৃত হয়েছে এবং ইহজীবনে দুঃখমুক্তির জন্য অন্য কোনো কর্তব্য নাই’ এরূপ জানতে পারলেন। তখন আয়ুষ্মান ভারদ্বাজ অর্হৎগণের মধ্যে অন্যতম হলেন।

অর্হৎ বর্গ সমাপ্ত।

স্মারক-গাথা :

ধনঞ্জানী, আক্রোশ, অসুরিন্দ, বিলঙ্গিক,

অহিংসক, জটা, শুদ্ধিক এবং অগ্নিক;

সুন্দরিক ও বহুকন্যায় সূত্র দশ উক্ত।


 

২. উপাসক বর্গ
১. কৃষি ভারদ্বাজ সূত্র
১৯৭. আমি এরূপ শুনেছি। একসময় ভগবান মগধরাজ্যে দক্ষিণাগিরিতে একনালা নামক ব্রাহ্মণগ্রামে অবস্থান করছেন। তখন কৃষি ভারদ্বাজ[51] ব্রাহ্মণের বীজ বপনকালে পাঁচশত লাঙ্গল কৃষিকার্যে নিযুক্ত করা হয়েছিল। ভগবান পূর্বাহ্ণ সময়ে পরিধেয় বস্ত্র পরিধান করে পাত্র-চীবর নিয়ে সে কৃষি ভারদ্বাজ ব্রাহ্মণের কর্মস্থলেউপস্থিত হলেন।

সে-সময়ে কৃষি ভারদ্বাজ ব্রাহ্মণের ভোজন পরিবেশন চলছিল। অনন্তর ভগবান তথায় উপস্থিত হয়ে একপাশে দাঁড়ালেন। কৃষি ভারদ্বাজ ব্রাহ্মণ ভগবানকে ভিক্ষান্নের জন্য দাঁড়িয়ে আছেন দেখে এরূপ বললেন, ‘হে শ্রমণ, আমি কর্ষণ করি, (বীজ) বপন করি; কর্ষণ করে ও বপন করে ভোজন করি। তাই শ্রমণ, আপনিও কর্ষণ কর, বপন কর; কর্ষণ করে এবং বপন করে ভোজন করেন।’ তখন ভগবান বললেন, ‘হে ব্রাহ্মণ, আমিও কর্ষণ করি, বপন করি; কর্ষণ করে ও বপন করে ভোজন করি।’ ব্রাহ্মণ বললেন, আমরা তো প্রভু গৌতমের লাঙ্গল, জোয়াল, ফাল, গো-তাড়ানোর লাঠি এবং বলদ কিছুই দেখছি না। অথচ প্রভু গৌতম আপনি বলছেন, ‘আমিও কর্ষণ করি, বপন করি; কর্ষণ করে এবং বপন করে ভোজন করি।’ অতঃপর কৃষি ভারদ্বাজ ব্রাহ্মণ ভগবানকে গাথায় ভাষণ করলেন :

‘আপনি নিজেকে কৃষক বলে পরিচয় দিচ্ছেন, কিন্তু আমি তো আপনার কৃষিকর্ম বলে কিছুই দেখছি না। বলুন তো আপনি কী রকম কৃষক? আর সে কৃষিকাজ কিরূপে চলে জানতে পারি?’

বুদ্ধ ব্রাহ্মণকে বললেন, ‘আমার কৃষিকাজে শ্রদ্ধা হচ্ছে বীজ, তপস্যা হচ্ছে বৃষ্টি, প্রজ্ঞা হচ্ছে লাঙ্গল ও জোয়াল, হ্রী (পাপের প্রতি লজ্জা) হচ্ছে লাঙ্গলের ঈষ, মন হচ্ছে গরু বাধার দড়ি, স্মৃতি হচ্ছে আমার ফাল ও গো-তাড়ানোর লাঠি।’

‘কায়সংযত, বাক্যসংযত, আহারে সংযত (মাত্রাজ্ঞতা) হয়ে সত্যের দ্বারা (যথাভূত জ্ঞানে) (পাপ চেতনার আগাছা) ছেদন করি[52] এবং সুন্দর নির্বাণে রতিই আমার মুক্তি।’

‘বীর্য[53] আমার ধুরবাহী (বোঝাবহনকারী) যোগক্ষেমাধিবাহন, [54] যেখানে গিয়ে শোক হয় না সেখানে অবিরাম চলছে।’

‘এরূপ কর্ষিত কৃষিকর্মেই অমৃতফল লাভ হয়। এভাবে কৃষিকর্ম করে সর্ব দুঃখ হতে মুক্ত হওয়া যায়।’

(তখন ব্রাহ্মণ বললেন) ‘প্রভু গৌতম, আপনি ভোজন করুন। ভগবানই প্রকৃত কৃষক। যেহেতু আপনি অমৃতফল লাভের জন্য কৃষি কর্ষণ করেন।’

(বুদ্ধ ব্রাহ্মণকে বললেন) ‘হে ব্রাহ্মণ, গাথা পাঠ করে লব্ধদ্রব্য আমার পরিভোগ্য নয়। (অর্থ ও ধর্ম) দ্রষ্টাদের এটা ধর্ম নয়। গাথা পাঠ করে লব্ধদ্রব্য বুদ্ধগণ পরিত্যাগ করেন। হে ব্রাহ্মণ, ধর্মে স্মৃতিই তাঁদের জীবিকা বৃত্তি।’

‘ক্ষীণাসব, দুশ্চরিত্র-উপশান্ত ও সম্পূর্ণরূপে সিদ্ধ মহর্ষিকে অন্য কোনো অন্ন-পানীয় দিয়ে পূজা কর; তা পুণ্যাকাঙ্ক্ষীর ক্ষেত্র হয়।’

এরূপ উক্ত হলে কৃষি ভারদ্বাজ ব্রাহ্মণ ভগবানকে এরূপ বললেন, ‘প্রভু গৌতম, অতি সুন্দর... আমি ভগবান গৌতম এবং তাঁর ধর্ম ও ভিক্ষুসংঘের শরণাপন্ন হলাম।’

২. উদয় সূত্র
১৯৮. শ্রাবস্তী নিদান। একসময় ভগবান পূর্বাহ্ণ সময়ে পরিধেয় বস্ত্র পরিধান করে পাত্র-চীবর গ্রহণ করে উদয় ব্রাহ্মণের গৃহে উপস্থিত হলেন। অমনি উদয় ব্রাহ্মণ ভগবানের পাত্র অন্ন-ব্যঞ্জন দ্বারা পরিপূর্ণ করে দিলেন। দ্বিতীয়বার তথা দ্বিতীয় দিনও ভগবান পূর্বাহ্ণ সময়ে পরিধেয় বস্ত্র পরিধান করে পাত্র-চীবর গ্রহণপূর্বক উদয় ব্রাহ্মণের গৃহে উপস্থিত হলেন... তৃতীয়বারও উদয় ব্রাহ্মণ ভগবানের পাত্র অন্ন-ব্যঞ্জন দ্বারা পরিপূর্ণ করে দিয়ে এরূপ বললেন, ‘হে শ্রমণ গৌতম, রসলোভী হয়ে আপনি বারবার এখানে আসছেন।’

(তখন ভগবান বললেন) ‘পুনঃপুন বীজ বপন করে, মেঘরাজ পুনঃপুন বারি বর্ষণ করে। কৃষকেরা পুনঃপুন ক্ষেত্র কর্ষণ করে এবং পুনঃপুন রাজ্য ধন-ধান্যে সমৃদ্ধশালী হয়।’

‘যাচকেরা পুনঃপুন যাচ্ঞা করে, দানপতিরা পুনঃপুন দান করে। তারা পুনঃপুন দান করে পুনঃপুন স্বর্গরাজ্যে উৎপন্ন হয়।’

‘দুগ্ধদোহনকারী পুনঃপুন দুধ দোহন করে, বাছুর পুনঃপুন মায়ের কাছে ছুটে যায়। বারবার ক্লান্ত হয়, কম্পিত হয়; মূর্খজন মাতৃগর্ভে পুনঃপুন জন্মধারণ করে।’

‘পুনঃপুন জন্ম নেয় ও মৃত্যুবরণ করে, পুনঃপুন শশ্মানে নিয়ে যায়। কিন্তু ভূরিপ্রাজ্ঞ পুনর্জন্মহীন আর্যমার্গ লাভ করে আর পুনঃপুন জন্মগ্রহণ করে না।’

এরূপ উক্ত হলে উদয় ব্রাহ্মণ ভগবানকে এরূপ বললেন, ‘প্রভু গৌতম, অতি সুন্দর... ভন্তে, আজ হতে আমি ভগবান গৌতম এবং তাঁর ধর্ম ও ভিক্ষুসংঘের শরণাপন্ন উপাসক হিসেবে গ্রহন করুন।

৩. দেবহিত সূত্র
১৯৯. শ্রাবস্তী নিদান। সে-সময় ভগবান বায়ুরোগে[55] আক্রান্ত হন। তখন আয়ুষ্মান উপবান ভগবানের সেবায় নিয়োজিত ছিলেন। ভগবান আয়ুষ্মান উপবানকে ডেকে বললেন, ‘হে উপবান, এসো তুমি আমার জন্য গরম জলের ব্যবস্থা করো।’ ‘হ্যাঁ ভন্তে’ বলে আয়ুষ্মান উপবান ভগবানকে প্রতিশ্রুতি দেয়ার পর পরিধেয় বস্ত্র পরিধান করে পাত্র-চীবর গ্রহণপূর্বক দেবহিত ব্রাহ্মণের গৃহে উপস্থিত হলেন। উপস্থিত হয়ে তিনি একপাশে নীরবে দাঁড়িয়ে রইলেন। দেবহিত ব্রাহ্মণ আয়ুষ্মান উপবানকে নীরবে দাঁড়ানো অবস্থায় দেখে তাকে গাথায় বললেন :

‘সঙ্ঘাটি পরিহিত মুণ্ডিত মস্তক প্রভু আপনি নীরবে দাঁড়িয়ে এখানে কী চান? এবং কী যাচ্ঞা করতে এসেছেন?’

আয়ুষ্মান উপবান ব্রাহ্মণকে বললেন, ‘হে ব্রাহ্মণ, জগতে অর্হৎ সুগত মুনি বায়ুরোগে আক্রান্ত হয়েছেন। যদি গরম জল থাকে তাহলে মুনির জন্য দান করুন।’

‘তিনি পূজনীয় ব্যক্তিগণের পূজিত, সৎকারীদের সৎকারপ্রাপ্ত এবং সম্মান প্রদর্শনকারীদের সম্মানিত। তদ্ধেতু আমি তাঁর জন্য গরম জল নিয়ে যেতে ইচ্ছা করি।’

অতঃপর দেবহিত ব্রাহ্মণ গরম জলের ভার লোক দ্বারা ধরিয়ে দিয়ে একটি গুড়ের থলি আয়ুষ্মান উপবানকে প্রদান করলেন। তখন আয়ুষ্মান উপবান ভগবানের নিকট এসে তাঁকে গরম জলে স্নান করালেন এবং গুড় গরম জলে মিশিয়ে ভগবানকে দিলেন। অনন্তর ভগবানের রোগ উপশমিত হলো।

অতঃপর দেবহিত ব্রাহ্মণ ভগবানের কাছে এসে উপস্থিত হলেন। উপস্থিত হয়ে তাঁর সাথে কুশল বিনিময় করলেন। কুশল বিনিময় ও প্রীত্যালাপের পর একপাশে উপবেশন করলেন। একপাশে স্থিত হয়ে দেবহিত ব্রাহ্মণ ভগবানকে গাথায় বললেন :

‘ভন্তে, দানীয় বস্তু কোথায় দান দেওয়া উচিত? কোথায় দান দিলে মহাফল হয়? কোন কারণে দানযজ্ঞ সম্পাদনকারীর প্রদত্ত দান সুফল লাভ হয়?’

(বুদ্ধ ব্রাহ্মণকে বললেন) ‘যে পূর্বনিবাসজ্ঞানে (জাতিস্মর জ্ঞানে) অভিজ্ঞ, দিব্যদৃষ্টিতে স্বর্গ-নরক দর্শন করে, জন্মক্ষয়প্রাপ্ত (অর্হত্ত্বলাভী) এবং অভিজ্ঞা লাভে সুনিপুণ মুনি। তাঁকেই দানীয় বস্তু দান দেওয়া উচিত। এখানে দান দিলে মহাফল হয়। এরূপে দানযজ্ঞ সম্পাদনকারীর প্রদত্ত দান এমনই সুফল লাভ হয়।’

এরূপ উক্ত হলে দেবহিত ব্রাহ্মণ ভগবানকে এরূপ বললেন, ‘প্রভু গৌতম, অতি সুন্দর... প্রভু গৌতম, আজ হতে আমাকে ভগবান গৌতম, তাঁর ধর্ম ও ভিক্ষুসংঘের শরণাগত উপাসকরূপে ধারণ করুন।’

৪. মহাশাল সূত্র
২০০. শ্রাবস্তী নিদান। তখন জনৈক মহাশাল ব্রাহ্মণ রুক্ষ চেহারায়, নিকৃষ্ট বেশে ভগবানের নিকট উপস্থিত হলেন। উপস্থিত হয়ে ভগবানের সাথে কুশল বিনিময় ও প্রীত্যালাপের পর একপাশে উপবেশন করলেন। একপাশে উপবিষ্ট সেই মহাশাল ব্রাহ্মণকে ভগবান এরূপ বললেন, ‘হে ব্রাহ্মণ, কেন তুমি এই রুক্ষ চেহারায়, নিকৃষ্ট বেশ ধরেছ?’ ব্রাহ্মণ বললেন, ‘হে গৌতম, আমার চার পুত্র রয়েছে। তারা তাদের পত্নীদের সাথে পরামর্শ করে আমাকে বাড়ি হতে তাড়িয়ে দিয়েছে।’ ভগবান ব্রাহ্মণকে বললেন, ‘হে ব্রাহ্মণ, তাহলে তুমি এই গাথাগুলো মুখস্থ করে মহাজনতার সমাবেশে পুত্ররা একত্রিত হলে তাদের উদ্দেশ্যে বলবে :

‘যাদের জন্মের ফলে আনন্দিত হয়েছিলাম এবং যাদের জন্য শ্রীবৃদ্ধি ও মঙ্গল কামনা করেছিলাম, তারা আজ পত্নীদের সাথে পরামর্শ করে কুকুর যেমন শুকরকে তাড়িয়ে দেয়, তেমনি তারাও আমাকে তাড়িয়ে দিয়েছে।’[56]

“অসৎ ও হীনপুত্ররূপী রাক্ষসগণ (আগে আমাকে) ‘বাবা বাবা’ বলে ডাকতো, এখন বয়োবৃদ্ধকালে তারা আমাকে পরিত্যাগ করছে।”

‘জীর্ণ (বৃদ্ধ), পরিত্যক্ত অশ্বকে যেমন খাদ্য হতে বঞ্চিত করা হয়, তেমনি মূর্খদের বৃদ্ধপিতা (আহার হতে বঞ্চিত হয়ে) অপরের গৃহে ভিক্ষা করছে।’

‘যেহেতু আমার পুত্রগণ অবাধ্য, সেহেতু লাঠিই আমার শ্রেয়; এই লাঠি চণ্ড গরুকে ও চণ্ড কুকুরকে তাড়িয়ে দেয়, অন্ধকারে পুরোভাগে থাকে এবং গভীর জলে ঠাই খোঁজে। পা পিছলে পড়ে গেলেও লাঠির প্রভাবে পুনরায় দাঁড়ায়।’

অনন্তর সেই মহাশাল ব্রাহ্মণ ভগবানের নিকট এই গাথাগুলো মুখস্থ করে মহাজনতার সমাবেশে পুত্রগণ উপস্থিত হলে তাদের উদ্দেশ্যে দাঁড়িয়ে গাথাগুলো বললেন :

‘যাদের জন্মের ফলে আনন্দিত হয়েছিলাম এবং যাদের জন্য শ্রীবৃদ্ধি ও মঙ্গল কামনা করেছিলাম, তারা আজ পত্নীদের সাথে পরামর্শ করে কুকুর যেমন শুকরকে তাড়িয়ে দেয়, তেমনি তারাও আমাকে তাড়িয়ে দিয়েছে।’

“অসৎ ও হীনপুত্ররূপী রাক্ষসগণ (আগে আমাকে) ‘বাবা বাবা’ বলে ডাকতো, এখন বয়োবৃদ্ধকালে তারা আমাকে পরিত্যাগ করছে।”

‘জীর্ণ (বৃদ্ধ), পরিত্যক্ত অশ্বকে যেমন খাদ্য হতে বঞ্চিত করা হয়, তেমনি মূর্খদের বৃদ্ধপিতা (আহার হতে বঞ্চিত হয়ে) অপরের গৃহে ভিক্ষা করছে।’

‘যেহেতু আমার পুত্রগণ অবাধ্য, সেহেতু লাঠিই আমার শ্রেয়; এই লাঠি চণ্ড গরুকে ও চণ্ড কুকুরকে তাড়িয়ে দেয়, অন্ধকারে পুরোভাগে থাকে এবং গভীর জলে ঠাই খোঁজে। পা পিছলে পড়ে গেলেও লাঠির প্রভাবে পুনরায় দাঁড়ায়।’

অতঃপর সেই মহাশাল ব্রাহ্মণকে পুত্রগণ ঘরে নিয়ে গিয়ে স্নান করিয়ে প্রত্যেকে তাকে নতুন বস্ত্রযুগল পড়িয়ে দিলেন। একদিন সেই মহাশাল ব্রাহ্মণ একজোড়া নতুন বস্ত্র হাতে করে ভগবানের নিকট উপস্থিত হলেন। উপস্থিত হয়ে ভগবানের সাথে কুশল বিনিময় করলেন। কুশল বিনিময় ও প্রীত্যালাপের পর একপাশে উপবেশন করলেন। একপাশে উপবিষ্ট মহাশাল ব্রাহ্মণ ভগবানকে এরূপ বললেন, ‘হে প্রভু গৌতম, আমরা ব্রাহ্মণেরা আচার্যের জন্য আচার্যধন অনুসন্ধান করি। আপনি আমার আচার্যধন গ্রহণ করুন।’ ব্রাহ্মণকে অনুকম্পা করে ভগবান তা গ্রহণ করলেন। তখন মহাশাল ব্রাহ্মণ ভগবানকে এরূপ বললেন, ‘প্রভু গৌতম, অতি সুন্দর... প্রভু গৌতম, আজ হতে আমাকে ভগবান গৌতম, তাঁর ধর্ম ও ভিক্ষুসংঘের শরণাগত উপাসকরূপে ধারণ করুন।’

৫. মানোদ্যত সূত্র
২০১. শ্রাবস্তী নিদান। সে-সময়ে মানোদ্যত নামক এক ব্রাহ্মণ শ্রাবস্তীতে অবস্থান করতেন। তিনি মাতাকে অভিবাদন করতেন না, পিতাকে অভিবাদন করতেন না, আচার্যকে অভিবাদন করতেন না এবং বড় ভাইকে অভিবাদন করতেন না। একসময় ভগবান মহাজনপরিষদ পরিবৃত হয়ে ধর্মদেশনা প্রদান করছিলেন। অনন্তর সেই মানোদ্যত ব্রাহ্মণের মনে এরূপ চিন্তা উদয় হলো : ‘এই শ্রামণ গৌতম মহাজনপরিষদ পরিবৃত হয়ে ধর্মদেশনা প্রদান করছেন। এখনি আমি শ্রমণ গৌতমের নিকট উপস্থিত হবো। শ্রমণ গৌতম যদি আমার সাথে বাক্যালাপ করেন, তাহলে আমিও আলাপ করবো; আর যদি শ্রমণ গৌতম আমার সাথে বাক্যালাপ না করেন, আমিও আলাপ করব না।’ অতঃপর মানোদ্যত ব্রাহ্মণ ভগবানের নিকট উপস্থিত হয়ে নীরবে একপাশে দাঁড়ালেন। ভগবান তার সাথে আলাপ করলেন না। তখন মানোদ্যত ব্রাহ্মণ ভাবলেন, ‘এই শ্রমণ গৌতম কিছুই জানেন না’ এই ভেবে তিনি প্রত্যাবর্তনে ইচ্ছুক হলেন। অনন্তর ভগবান মানোদ্যত ব্রাহ্মণের মনের চিন্তা জ্ঞাত হয়ে তাকে গাথায় ভাষণ করলেন :

‘হে ব্রাহ্মণ, এ জগতে আকাঙ্ক্ষাকারীর মান (অহংকার করা) ভালো নয়। তুমি যে কারণে এসেছ, তা সমাধান করা উচিত।’

অনন্তর মানোদ্যত ব্রাহ্মণ ভাবলেন, ‘শ্রমণ গৌতম, আমার চিত্ত জ্ঞাত হয়েছেন।’ তাই তিনি ভগবানের পাদমূলে মস্তক অবনত করে মুখ দিয়ে ভগবানের পাদদ্বয় চুম্বন করতে লাগলেন, আর হাত বুলায়ে দিতে দিতে নিজের নাম বলতে লাগলেন, ‘প্রভু গৌতম, আমি মানোদ্যত, আমি মানোদ্যত।’ তখন জনপরিষদ আশ্চর্যন্বিত হয়ে বলে উঠল, ‘কী আশ্চর্য! কী অদ্ভুত! এই মানোদ্যত ব্রাহ্মণ মাতাকে অভিবাদন করেন না, পিতাকে অভিবাদন করেন না, আচার্যকে অভিবাদন করেন না এবং বড় ভাইকে অভিবাদন করেন না; অথচ শ্রমণ গৌতমের প্রতি এমন অনুনয়, বিনয় দেখাচ্ছেন।’ অতঃপর ভগবান মানোদ্যত ব্রাহ্মণকে বললেন, ‘হে ব্রাহ্মণ, এখন উঠো, উঠে স্বীয় আসনে বসো। যেহেতু আমার প্রতি তোমার চিত্ত প্রসন্ন হয়েছে।’ তখন মানোদ্যত ব্রাহ্মণ স্বীয় আসনে উপবেশন করে ভগবানকে গাথায় জিজ্ঞেস করলেন :

‘কাদের প্রতি অহংকার করা উচিত নয়? কাদের প্রতি সম্মান করা উচিত? কারা সম্মানিত এবং কারা উত্তমরূপে পূজিত হন?’

ভগবান ব্রাহ্মণকে বললেন, ‘হে ব্রাহ্মণ, মাতাপিতা, বড় ভাই এবং আচার্য; এই চার জনের প্রতি অহংকার করবে না। তাদেরকে গৌরব করবে। তারাই সম্মানিত এবং তারাই উত্তমরূপে পূজিত হয়।’

‘পরম শান্তভাবপ্রাপ্ত, কৃতকৃত্য (কর্তব্যকর্ম সম্পাদিত), অনাসব অর্র্হৎগণের প্রতি অহংকার পরিহারপূর্বক বিনীত হবে এবং সেই অনুত্তর আর্যপুরুষদের বন্দনা করবে।’

এরূপ উক্ত হলে মানোদ্যত ব্রাহ্মণ ভগবানকে এরূপ বললেন, ‘প্রভু গৌতম, অতি সুন্দর... প্রভু গৌতম, আজ হতে আমাকে ভগবান গৌতম, তাঁর ধর্ম ও ভিক্ষুসংঘের শরণাগত উপাসকরূপে ধারণ করুন।’

৬. বিরোধী সূত্র
২০২. শ্রাবস্তী নিদান। সে-সময় পচ্চনীকসাত[57] নামক ব্রাহ্মণ শ্রাবস্তীতে অবস্থান করতেন। (একদিন) তার মনে এরূপ উৎপন্ন হলো : ‘এখন আমি শ্রমণ গৌতমের কাছে উপস্থিত হবো। শ্রমণ গৌতম যা বলবে তার বিপরীত বলবো।’ তখন ভগবান উন্মুক্ত স্থানে চঙ্ক্রমণ করছিলেন। পচ্চনিকসাত ব্রাহ্মণ ভগবানের কাছে উপস্থিত হয়ে চঙ্ক্রমণরত ভগবানকে এরূপ বললেন, ‘হে শ্রমণ, ধর্মদেশনা করুন।’

(বুদ্ধ ব্রাহ্মণকে বললেন) ‘উপক্লিষ্ট চিত্তে (কলুষিত মনে), ক্রোধবহুল হয়ে পচ্চনীকসাত ব্রাহ্মণের পক্ষে সুভাষিত ধর্মদেশনা সুবিজ্ঞেয় হবে না।’

‘যে ক্রোধ (প্রচণ্ডতা) ও চিত্তের অপ্রসন্নতা বিদূরিত করে এবং হিংসাভাব পরিত্যাগ করে, সে সচ্চরিত্র ব্যক্তিই সুভাষিত ধর্মদেশনা বুঝতে সক্ষম হয়।’

এরূপ উক্ত হলে পচ্চনিকসাত ব্রাহ্মণ ভগবানকে এরূপ বললেন, ‘প্রভু গৌতম, অতি সুন্দর... প্রভু গৌতম, আজ হতে আমাকে ভগবান গৌতম, তাঁর ধর্ম ও ভিক্ষুসংঘের শরণাগত উপাসকরূপে ধারণ করুন।’

৭. নবকর্মীক সূত্র
২০৩. একসময় ভগবান কোশলরাজ্যে অন্য একটি বনে অবস্থান করছেন। তখন নবকর্মীক ভারদ্বাজ ব্রাহ্মণ সেই বনে কিছু লোক দিয়ে কাজ করছিলেন। তিনি কোনো এক শালবৃক্ষমূলে পদ্মাসনে ঋজুদেহে নিবিষ্ট মনে উপবিষ্ট ভগবানকে দেখতে পেলেন। এরূপ দেখে তার মনে এই চিন্তা উদয় হলো : ‘আমি এই বনে লোক দ্বারা কাজ করাতে করাতে আনন্দ পাচ্ছি, আর এই শ্রমণ গৌতম কী করাতে করাতে রমিত হচ্ছেন?’ অতঃপর নবকর্মীক ভারদ্বাজ ব্রাহ্মণ ভগবানের নিকট গিয়ে ভগবানকে গাথায় বললেন :

‘হে ভিক্ষু, শালবনে আপনার কী কাজ সম্পাদন করা হচ্ছে, যেহেতু আপনি একাকী অরণ্যে আনন্দ উপভোগ করছেন?’

(বুদ্ধ ব্রাহ্মণকে বললেন) ‘বনে আমার কোনো করণীয় নেই, আমার বনপ্রদর্শনী (ক্লেশবন) মূলোচ্ছিন্ন হয়েছে। তাই আমি অনাসক্ত ও শল্যহীন হয়ে অরতি (নিরানন্দ) পরিত্যাগ করে একাকী বনে আনন্দানুভব করছি।’

এরূপ উক্ত হলে নবকর্মীক ভারদ্বাজ ব্রাহ্মণ ভগবানকে এরূপ বললেন, ‘প্রভু গৌতম, অতি সুন্দর... প্রভু গৌতম, আজ হতে আমাকে ভগবান গৌতম, তাঁর ধর্ম ও ভিক্ষুসংঘের শরণাগত উপাসকরূপে ধারণ করুন।’

৮. কাঠ আহরণকারী সূত্র
২০৪. একসময় ভগবান কোশলরাজ্যে অন্য একটি বনে অবস্থান করছিলেন। তখন জনৈক ভারদ্বাজগোত্র ব্রাহ্মণের বহু তরুণ শিষ্য কাঠ সংগ্রহ করতে গিয়ে সেই বনে উপস্থিত হলেন। উপস্থিত হয়ে সেই বনে পদ্মাসনে ঋজুদেহে নিবিষ্ট মনে উপবিষ্ট ভগবানকে দেখতে পেলেন। এরূপ দেখে তারা ভারদ্বাজ ব্রাহ্মণের নিকট ফিরে গিয়ে এরূপ বললেন, ‘দেব, আপনি হয়তো জানেন! অমুক বনে শ্রমণ পদ্মাসনে ঋজুদেহে নিবিষ্ট মনে উপবিষ্ট আছেন।’ অতঃপর ভারদ্বাজগোত্র ব্রাহ্মণ তার তরুণ শিষ্যদের সাথে সেই বনে উপনীত হলেন। তিনিও পদ্মাসনে ঋজুদেহে নিবিষ্ট মনে উপবিষ্ট ভগবানকে দেখতে পেলেন। দেখে ভগবানের নিকট উপস্থিত হয়ে তাঁকে গাথায় বললেন :

‘হে ভিক্ষু, এই জনশূন্য অরণ্যে একাকী প্রবেশ করে ভীতিবহুল বনে গম্ভীর স্বভাবে, সুন্দর, সুস্থির ও অচঞ্চল দেহে অতি সুন্দরভাবে ধ্যান করছেন।’

‘যেখানে গীত নেই, বাদ্য-বাজনা নেই, সেখানে মুনি একাকী অরণ্যে বনাশ্রিত। আমার এটি অদ্ভুত মনে হচ্ছে যে, আপনি প্রফুল্লমনে একাকী বনে অবস্থান করছেন।’

‘আমি মনে করি, লোকাধিপতি সাহচর্য[58] করে অনুত্তর ত্রিদিব[59] প্রত্যাশা করা যায়। প্রভু, কেন আপনি একাকী জনহীন অরণ্যে আশ্রিত আছেন? এখানে ব্রহ্মত্ব প্রাপ্তির জন্য তপস্যা করছেন কী?’

(ভগবান ব্রাহ্মণকে বললেন) ‘বহু ধাতুগুলোতে (বহু স্বভাবসম্পন্ন আলম্বনগুলোতে) আকাঙ্ক্ষা (তৃষ্ণা), অভিনন্দন (অভিনন্দনবশে তৃষ্ণা), সর্বদা নিবিষ্ট নানা প্রকার তৃষ্ণা (বা অবশিষ্ট ক্লেশ), সবকিছুই অজ্ঞতাপ্রসূত স্পৃহা। সেসব আমার সমূলে বিনষ্ট হয়েছে।’

‘তদ্ধেতু আমি আকাঙ্ক্ষাহীন, আসক্তিহীন, অনাসক্ত এবং সব বিষয়ে বিশুদ্ধদৃষ্টিসম্পন্ন। হে ব্রাহ্মণ, আমি অনুত্তর শ্রেষ্ঠ সম্বোধিজ্ঞান (অর্হত্ত্ব) লাভ করে নির্জনে, নির্ভয়ে ধ্যানরত আছি।’

এরূপ উক্ত হলে ভারদ্বাজগোত্র ব্রাহ্মণ ভগবানকে এরূপ বললেন, ‘প্রভু গৌতম, অতি সুন্দর... প্রভু গৌতম, আজ হতে আমাকে ভগবান গৌতম, তাঁর ধর্ম ও ভিক্ষুসংঘের শরণাগত উপাসকরূপে ধারণ করুন।’

৯. মাতৃপোষক সূত্র
২০৫. শ্রাবস্তী নিদান। তখন জনৈক মাতৃপোষক ব্রাহ্মণ ভগবানের নিকট গিয়ে উপস্থিত হলেন। উপস্থিত হয়ে ভগবানের সাথে কুশল বিনিময় করলেন। কুশল বিনিময় ও প্রীত্যালাপের পর একপাশে উপবেশন করলেন। একপাশে উপবিষ্ট মাতৃপোষক ব্রাহ্মণ ভগবানকে এরূপ বললেন, ‘প্রভু গৌতম, আমি ধর্মতভাবে (ন্যায়ত) আহার খুঁজি এবং ধর্মতভাবে আহার খুঁজে মাতাপিতাকে ভরণ-পোষণ করি। প্রভু গৌতম, এরূপ কাজ করে আমি কর্তব্য সম্পাদনকারী হই কি?’

(ভগবান ব্রাহ্মণকে বললেন) ‘হে ব্রাহ্মণ, এরূপ কাজ করে তুমি একান্তই কর্তব্য সম্পাদনকারী। ব্রাহ্মণ, যে ধর্মতভাবে আহার খোঁজে এবং ধর্মতভাবে আহার খোঁজ করে মাতাপিতার ভরণ-পোষণ করে, সে-ই বহুপুণ্য সঞ্চয় করে থাকে।’

(ভগবান আরও গাথায় বললেন) ‘যে ব্যক্তি ধর্মতভাবে মাতাপিতাকে ভরণ-পোষণ করে, সেই মাতাপিতার সেবা-শুশ্রূষার জন্য ইহলোকে পণ্ডিতগণ তাকে প্রশংসা করে এবং পরজন্মে সে স্বর্গে আনন্দিত হয়।’

এরূপ উক্ত হলে মাতৃপোষক ব্রাহ্মণ ভগবানকে এরূপ বললেন, ‘প্রভু গৌতম, অতি সুন্দর... প্রভু গৌতম, আজ হতে আমাকে ভগবান গৌতম, তাঁর ধর্ম ও ভিক্ষুসংঘের শরণাগত উপাসকরূপে ধারণ করুন।’

১০. ভিক্ষাজীবী সূত্র
২০৬. শ্রাবস্তী নিদান। তখন ভিক্ষাজীবী ব্রাহ্মণ ভগবানের নিকট উপস্থিত হলেন। উপস্থিত হয়ে ভগবানের সাথে কুশল বিনিময় করলেন। কুশল বিনিময় ও প্রীত্যালাপের পর একপাশে উপবেশন করলেন। একপাশে উপবিষ্ট ভিক্ষাজীবী ব্রাহ্মণ ভগবানকে এরূপ বললেন, ‘প্রভু গৌতম, আমিও ভিক্ষাজীবী, আপনিও ভিক্ষাজীবী; এখানে আমাদের দুইজনের মধ্যে পার্থক্যটা কোথায়?’

(ভগবান ব্রাহ্মণকে বললেন) ‘শুধু অপরের নিকট ভিক্ষা করলেই যেমনি ভিক্ষাজীবী হওয়া যায় না, তেমনি হীন পাপধর্ম সম্পাদন করেও ভিক্ষু হওয়া যায় না।’

‘যে পাপ ও পুণ্য ত্যাগ করে সংযতভাবে ব্রহ্মচর্য পালন করে এই জগতে জ্ঞানসম্পন্ন হয়ে বিচরণ করে, তাকেই বলা হয় প্রকৃত ভিক্ষু।’

এরূপ উক্ত হলে ভিক্ষাজীবী ব্রাহ্মণ ভগবানকে এরূপ বললেন, ‘প্রভু গৌতম, অতি সুন্দর... প্রভু গৌতম, আজ হতে আমাকে ভগবান গৌতম, তাঁর ধর্ম ও ভিক্ষুসংঘের শরণাগত উপাসকরূপে ধারণ করুন।’

১১. সঙ্গারব সূত্র
২০৭. শ্রাবস্তী নিদান। সে-সময় সঙ্গারব নামক ব্রাহ্মণ শ্রাবস্তীতে অবস্থান করতেন। তিনি ছিলেন জল-শুদ্ধিক, জল-স্নানে পরিশুদ্ধ হয় বলে বিশ্বাস করতেন। তদ্ধেতু সকাল-সন্ধ্যায় অতি আগ্রহের সাথে জলে নেমে স্নান করে করে অবস্থান করতেন। অনন্তর একদিন আয়ুষ্মান আনন্দ পূর্বাহ্ণ সময়ে পরিধেয় বস্ত্র পরিধানপূর্বক পাত্র-চীবর নিয়ে শ্রাবস্তীতে পিণ্ডচারণের জন্য প্রবেশ করলেন। তথায় পিণ্ডচারণের পর আহারকৃত্য শেষে ভগবানের নিকট উপস্থিত হলেন। উপস্থিত হয়ে ভগবানকে শ্রদ্ধাভিবাদন জানিয়ে একপাশে বসলেন। একপাশে উপবিষ্ট আয়ুষ্মান আনন্দ ভগবানকে এরূপ বললেন, ‘ভন্তে, এই শ্রাবস্তীতে সঙ্গারব নামক এক ব্রাহ্মণ অবস্থান করেন, তিনি জল-শুদ্ধিক, জল-স্নানে পরিশুদ্ধ হয় বলে বিশ্বাস করেন। তদ্ধেতু সকাল-সন্ধ্যায় অতি আগ্রহের সাথে জলে নেমে স্নান করে করে অবস্থান করেন। ভন্তে, তা উত্তম হয়, যদি ভগবান অনুগ্রহপূর্বক সেই সঙ্গারব ব্রহ্মণের গৃহে উপস্থিত হন।’ ভগবান নীরবে সম্মতি জ্ঞাপন করলেন।

অতঃপর ভগবান পূর্বাহ্ণ সময়ে পরিধেয় বস্ত্র পরিধানপূর্বক পাত্র-চীবর নিয়ে সেই সঙ্গারব ব্রাহ্মণের গৃহে গিয়ে প্রজ্ঞাপ্ত (পেতে রাখা) আসনে উপবেশন করলেন। অনন্তর সঙ্গারব ব্রাহ্মণ ভগবানের নিকট এসে কুশল বিনিময় করলেন। কুশল বিনিময় ও প্রীত্যালাপের পর একপাশে উপবেশন করলেন। একপাশে উপবিষ্ট সঙ্গারব ব্রাহ্মণকে ভগবান এরূপ বললেন, ‘হে ব্রাহ্মণ, এই কথা কী সত্যি যে, তুমি নাকি জল-শুদ্ধিক, জল-স্নানে পরিশুদ্ধ হয় বলে বিশ্বাস কর, তদ্ধেতু সকাল-সন্ধ্যায় অতি আগ্রহের সাথে জলে নেমে স্নান করে করে অবস্থান কর?’ ব্রাহ্মণ বললেন, ‘হ্যাঁ, প্রভু গৌতম।’ ভগবান ব্রাহ্মণকে বললেন, ‘হে ব্রাহ্মণ, কী অর্থবশে (বা লাভের উদ্দেশ্য) তুমি জল-শুদ্ধিক, জল-স্নানে পরিশুদ্ধ হয় বলে বিশ্বাস কর, তদ্ধেতু সকাল-সন্ধ্যায় অতি আগ্রহের সাথে জলে নেমে স্নান করে করে অবস্থান কর?’ ব্রাহ্মণ ভগবানকে বললেন, ‘প্রভু গৌতম, এখানে দিনে আমার যে পাপকর্ম সম্পাদিত হয়, তা সন্ধ্যায় স্নান করার মাধ্যমে অপসারণ করি; আর রাত্রে যে পাপকর্ম সম্পাদিত হয়, তা সকালে স্নান করার মাধ্যমে অপসারণ করি। প্রভু গৌতম, আমি এই অর্থবশে (বা এই উদ্দেশ্যে) জল-শুদ্ধিক, জল-স্নানে পরিশুদ্ধ হয় বলে বিশ্বাস করি, তদ্ধেতু সকাল-সন্ধ্যায় অতি আগ্রহের সাথে জলে নেমে স্নান করে করে অবস্থান করি।’

(ভগবান ব্রাহ্মণকে গাথায় বললেন) ‘ধর্ম হচ্ছে সৎপুরুষের প্রশংসিত অনাবিল হ্রদ, শীল তার তীর্থঘাট; যেখানে বেদজ্ঞ ঋষিগণ স্নাত হয়ে অসিক্ত দেহে নির্বাণের পাড়ে গমন করে।’

এরূপ উক্ত হলে সঙ্গারব ব্রাহ্মণ ভগবানকে এরূপ বললেন, ‘হে প্রভু গৌতম, অতি সুন্দর... প্রভু গৌতম, আজ হতে আমাকে ভগবান গৌতম, তাঁর ধর্ম ও ভিক্ষুসংঘের শরণাগত উপাসকরূপে ধারণ করুন।’

১২. খোমদুস্স সূত্র
২০৮. আমি এরূপ শুনেছি। একসময় ভগবান শাক্যরাজ্যে খোমদুস্স নামক শাক্যদের নিগমে (ছোটো শহর) অবস্থান করছিলেন। তখন ভগবান পূর্বাহ্ণ সময়ে পরিধেয় বস্ত্র পরিধানপূর্বক পাত্র চীবর নিয়ে পিণ্ডচারনের জন্য খোমদুস্স নিগমে প্রবেশ করলেন। সে-সময়ে খোমদুস্সবাসী ব্রাহ্মণ ও গৃহপতিগণ কোনো এক করণীয় উপলক্ষে সভায় একত্রিত হয়েছিলেন। তখন ফোঁটা ফোঁটা বৃষ্টি পড়ছিল। এমতাবস্থায় ভগবান সেই সভায় উপস্থিত হলেন। তখন খোমদুস্সবাসী ব্রাহ্মণ ও গৃহপতিগণ ভগবানকে দূর হতে আসতে দেখে বললেন, ‘এই মুণ্ডক শ্রমণরা কারা, কারা এই সভাধর্ম সম্বন্ধে জানবেন?’[60] অতঃপর ভগবান খোমদুস্সবাসী ব্রাহ্মণ ও গৃহপতিগণকে গাথায় ভাষণ করলেন :

‘যেখানে পণ্ডিত (সৎপুরুষ) নেই, তা সভা নয়; যারা ধর্মকথা আলাপ করে না, তারা পণ্ডিত নয়। রাগ, দ্বেষ ও মোহ পরিত্যাগ করে ধর্মভাষীগণ পণ্ডিত হয়।’

এরূপ উক্ত হলে খোমদুস্সবাসী ব্রাহ্মণ ও গৃহপতিগণ ভগবানকে এরূপ বললেন, ‘প্রভু গৌতম, অতি সুন্দর! অতি মনোহর! গৌতম, যেমন (কোনো ব্যক্তি) অধোমুখী পাত্রকে ঊর্ধ্বমুখী করে অথবা আবৃতকে অনাবৃত করে, পথভ্রষ্টকে পথ জ্ঞাত করায় অথবা চক্ষুষ্মানেরা আলো দেখবে বলে অন্ধকারে তৈলপ্রদীপ ধারণ করে; ঠিক তেমনি ভগবান কর্তৃক নানা পর্যায়ে সদ্ধর্ম প্রকাশিত হয়েছে। ভন্তে, আমরা ভগবান গৌতম এবং তাঁর ধর্ম ও ভিক্ষুসংঘের শরনাপন্ন হলাম। আজ হতে আমাদেরকে ত্রিশরণাগত উপাসকরূপে ধারণ করুন।’

উপাসক বর্গ দ্বিতীয় সমাপ্ত।

স্মারক-গাথা :

কৃষি, উদয়, দেবহিত, জনৈক মহাশাল,

মানোদ্যত, পচ্চনীক, নবকর্মীক, কাঠ আহরণকারী;

মাতৃপোষক, ভিক্ষাজীবী, সঙ্গারব, খোমদুস্স মিলে দ্বাদশ।

ব্রাহ্মণ-সংযুক্ত সমাপ্ত।


 

৮. বঙ্গীস-সংযুক্ত
১. নিষ্ক্রান্ত সূত্র
২০৯. আমি এরূপ শুনেছি। একসময় আয়ুষ্মান বঙ্গীস আলবিতে অগ্‌গালব চৈত্যে তাঁর উপাধ্যায় নিগ্রোধকপ্পের সাথে অবস্থান করছেন। তখন আয়ুষ্মান বঙ্গীস ছিলেন অচির প্রব্রজিত, নবীন, বিহার রক্ষাকারী হিসেবে অবস্থানকারী। অতঃপর একদিন সেখানে মনোজ্ঞ বস্ত্রাভরণে বিভূষিতা বহুসংখ্যক স্ত্রীলোক উপস্থিত হলেন বিহার পরিদর্শনের জন্য। তাদেরকে দেখে আয়ুষ্মান বঙ্গীসের অনভিরতি (নিরানন্দ) উৎপন্ন হলো, কামনা তাঁর চিত্তকে অভিভূত করল। তখন তাঁর এরূপ চিন্তা উৎপন্ন হলো : ‘আমার যে অনভিরতি উৎপন্ন হয়েছে, যে কামনা আমার চিত্তকে অভিভূত করেছে, তা আমার জন্য অবশ্যই অহিতকর, হিতকর নয়, দুর্লাভ, সুলাভ নয়। আমার এই অনভিরতি দূর করে অভিরতি উৎপন্ন করাবে এমন কাউকে লাভ করব, তার সুযোগ কোথায়? সুতরাং আমি নিজেই নিজের অনভিরতি দূর করে অভিরতি উৎপন্ন করার চেষ্টা করব।’ অতঃপর তিনি নিজেই নিজের অনভিরতি দূর করে অভিরতি উৎপন্ন করার জন্য এই গাথাগুলো বললেন :

‘গৃহ থেকে নিষ্ক্রান্ত হয়ে প্রব্রজ্যায় উপনীত হওয়া সত্ত্বেও এই ধৃষ্ট কালো কুচিন্তাগুলো আমাকে অনুধাবন করছে।’

‘উচ্চবংশজাত, মহাধনুধর, প্রশিক্ষণপ্রাপ্ত, সুদৃঢ়, নির্ভিক যোদ্ধাকে চারদিক থেকে সহস্র জনে ঘিরে ফেললেও (বীর ব্যক্তির) হৃদয় কম্পিত হয় না। তেমনি এর চেয়ে বেশি সংখ্যক রমণী আসলেও আমাকে ব্যথিত করতে পারবে না। কারণ আমি ধর্মে সুপ্রতিষ্ঠিত।’

‘আদিত্যবন্ধু বুদ্ধের সাক্ষাতে আমি নির্বাণগামী মার্গ সম্পর্কে উপদেশ শুনেছি; তাতে আমার মন অভিরমিত। এরূপে অবস্থান করা সত্ত্বেও হে পাপমতী মার, যদি আমার কাছে আস, তাহলে আমার পথও যেন তুমি দেখতে না পাও, আমি তা-ই করব।’

২. অরতি সূত্র
২১০. একসময় আয়ুষ্মান বঙ্গীস আলবিতে অগ্‌গালব চৈত্যে তাঁর উপাধ্যায় নিগ্রোধকপ্পের সাথে অবস্থান করছেন। নিগ্রোধকপ্প পূর্বাহ্ণে আহারের পর কক্ষে প্রবেশ করে বের হতেন সন্ধ্যায় অথবা তার পরের দিন। তখন আয়ুষ্মান বঙ্গীসের অনভিরতি উৎপন্ন হলো। কামনা তাঁর চিত্তকে অভিভূত করল। অতঃপর তাঁর এরূপ চিন্তা উৎপন্ন হলো : ‘আমার যে অনভিরতি উৎপন্ন হয়েছে, যে কামনা আমার চিত্তকে অভিভূত করেছে, তা আমার জন্য অবশ্যই অহিতকর, হিতকর নয়, দুর্লাভ, সুলাভ নয়। আমার এই অনভিরতি দূর করে অভিরতি উৎপন্ন করাবে এমন কাউকে লাভ করব, তার সুযোগ কোথায়? সুতরাং আমি নিজেই নিজের অনভিরতি দূর করে অভিরতি উৎপন্ন করার চেষ্টা করব।’ অতঃপর তিনি নিজেই নিজের অনভিরতি দূর করে অভিরতি উৎপন্ন করার জন্য এই গাথাগুলো বললেন :

‘অরতি বা ধর্মানুরাগহীনতা, রতি বা কামানুরাগ এবং সব বৈষয়িক চিন্তা পরিত্যাগ কর। রাগ-দ্বেষাদিতে কোনোভাবেই আসক্ত হয়ো না। তিনিই ভিক্ষু, যিনি ক্লেশহীন, অনাসক্ত।’

‘এই পৃথিবীতে, আকাশে যে সমস্ত রূপ এবং জাগতিক বস্তু বিদ্যমান, তা সবই অনিত্য, পরিজীর্ণ হয়। সাধারণ জনেরা উপধিগুলোতে, দৃষ্টে, শ্রুতে, গন্ধে, রসে, স্পর্শে আসক্ত হয়। যিনি এসব পরিত্যাগ করে তৃষ্ণাহীন হন, এবং এসবে লিপ্ত হন না , তাকেই মুনি বলা হয়।’

‘রূপাদি ছয় আলম্বন নিশ্রিত বিবিধ অধর্ম চিন্তায় সাধারণ জনগণ নিবিষ্ট বা মগ্ন। যিনি কোথাও আসক্ত এবং দুর্ভাষী নন, তিনিই ভিক্ষু।’

‘প্রাজ্ঞ, চিরসমাহিত, অকুহক, বিজ্ঞ, অনাসক্ত মুনি শান্তপদ নির্বাণ অধিগত করেছেন এবং স্কন্ধ পরিনির্বাণের কাল প্রতীক্ষাকরছেন।’

৩. প্রিয়শীল সূত্র
২১১. একসময় আয়ুষ্মান বঙ্গীস আলবিতে অগ্‌গালব চৈত্যে (তাঁর) উপাধ্যায় আয়ুষ্মান নিগ্রোধকপ্পের সাথে অবস্থান করছেন। তখন আয়ুষ্মান বঙ্গীস নিজের প্রতিভার নিমিত্তে অন্য প্রিয়শীল ভিক্ষুদের অবজ্ঞা করতেন। অনন্তর তাঁর মনে এরূপ চিন্তার উদয় হলো : ‘আমি নিজের প্রতিভার নিমিত্তে যে অন্য প্রিয়শীল ভিক্ষুদের অবজ্ঞা করি, তা অবশ্যই আমার পক্ষে অহিতকর, হিতকর নয়, দুর্লাভ, সুলাভ নয়।’ অতঃপর তিনি নিজেই নিজের অন্তরে অনুশোচনা উৎপন্ন করে সে মুহূর্তে এই গাথাগুলো বললেন :

‘হে গৌতমশিষ্য, মান পরিত্যাগ করো, মানপথ বা মান সম্পর্কিত বিষয় পরিত্যাগ করো, মানপথে মগ্ন ব্যক্তি চিরকাল অশেষ অনুতপ্ত হয়।’

‘ম্রক্ষে লিপ্ত মানহত জনেরা নিরয়ে পতিত হয়। মানহত নিরয়োৎপন্ন জনেরা চিরকাল অনুতপ্ত হয়।’

‘মার্গজিন, সম্যক প্রতিপন্ন ভিক্ষু কখনো অনুশোচনা করেন না, এবং কীর্তি ও সুখ অনুভব করেন। সেই একাগ্রচিত্তসম্পন্ন জনকেই ধর্মদর্শী বলা হয়।’

‘তাই চিত্তখিলহীন, বীর্যবান ভিক্ষু পঞ্চনীবরণ ত্যাগ করে বিশুদ্ধ হন। অবশেষে মান ত্যাগ করে বিদ্যা বা শুদ্ধ জ্ঞানের দ্বারা (দুঃখের) অন্তকারী হয়ে শান্ত হন।’

৪. আনন্দ সূত্র
২১২. একসময় আয়ুষ্মান আনন্দ শ্রাবস্তীর জেতবনে অনাথপিণ্ডিকের নির্মিত বিহারে অবস্থান করছেন। তখন আয়ুষ্মান আনন্দ পূর্বাহ্ণে চীবর পরিধান করে, পাত্র-চীবর গ্রহণ করে শ্রাবস্তীতে ভিক্ষার্থে প্রবেশ করলেন পেছনে আয়ুষ্মান বঙ্গীসকে সাথে নিয়ে। অনন্তর সে-সময়ে আয়ুষ্মান বঙ্গীসের মনে অনভিরতি উৎপন্ন হলো। কামনা তাঁর মনকে অভিভূত করল। তিনি আয়ুষ্মান আনন্দকে গাথায় বললেন :

‘হে গৌতমশিষ্য, আমি কামরাগে দগ্ধ হচ্ছি, আমার চিত্ত দগ্ধ হচ্ছে, অনুকম্পা করে তা নিভানোর উত্তম উপায় বলুন।’

‘(অশুচি দেহের প্রতি) ধারণার বিপর্যয়ে বা সঠিক ধারণার অভাবে তোমার চিত্ত দগ্ধ হচ্ছে। কামরাগযুক্ত শুভনিমিত্ত পরিত্যাগ কর।’

‘সংস্কারকে নিজের বলে দেখো না, এটি দুঃখ ও পর বলে দর্শন করো, মহারাগ নির্বাপন কর, বারবার দগ্ধ হয়ো না।’

‘অশুভ চিন্তায় চিত্তকে ভাবিত কর, একাগ্র কর, সমাহিত কর। কায়গতাস্মৃতি তোমার মাঝে বিরাজ করুক, বৈরাগ্যবহুল হও।’

‘অনিমিত্ত ভাবনা কর, মানানুশয় উৎপাটন কর তখনই তুমি মান জয় করে উপশান্ত হয়ে বিচরণ করবে।’

৫. সুভাষিত সূত্র
২১৩. শ্রাবস্তী নিদান। তথায় ভগবান ভিক্ষুগণকে ‘হে ভিক্ষুগণ’ বলে আহ্বান করলেন। ‘ভন্তে’ বলে সেই ভিক্ষুগণও ভগবানকে প্রত্যুত্তর দিলেন। ভগবান বললেন :

‘হে ভিক্ষুগণ, চার অঙ্গে সমন্বিত বাক্য সুভাষিত হয়, দুর্ভাষিত নয়; অনবদ্য এবং বিজ্ঞগণের প্রশংসিত হয়। কোন চারটি অঙ্গে? এক্ষেত্রে ভিক্ষুগণ, ভিক্ষু সুবাক্যই ভাষণ করে, দুর্বাক্য নয়; ধর্মই ভাষণ করে অধর্ম নয়; প্রিয়বাক্যই বলে, অপ্রিয়বাক্য নয়; সত্যই বলে মিথ্যা নয়। এই চার অঙ্গে সমন্বিত বাক্যই সুভাষিত হয়, দুর্ভাষিত নয়; অনবদ্য ও বিজ্ঞগণের প্রশংসিত হয়।’ ভগবান এরূপ বললেন, এরূপ বলে সুগত শাস্তা আবার (গাথায়) বললেন :

‘ধার্মিক ব্যক্তিগণ সুভাষিতকেই উত্তম বাক্য বলে থাকেন। দ্বিতীয়ত ধর্মকথাই বলা উচিত, অধর্মকথা নয়। তৃতীয়ত প্রিয়বাক্যই বলা উচিত অপ্রিয় নয়। চতুর্থত সত্যই বলা উচিত, অসত্য নয়।’

অনন্তর আয়ুষ্মান বঙ্গীস আসন হতে উঠে উত্তরীয় একাংশ করে ভগবানকে করজোড়ে প্রণাম করে বললেন, ‘হে ভগবান, আমার প্রতিভাত হচ্ছে; হে সুগত, আমার প্রতিভাত হচ্ছে।’ ভগবান বললেন, ‘তোমার প্রতিভাত হোক বঙ্গীস।’তখন আয়ুষ্মান বঙ্গীস ভগবানের সামনেই উপযুক্ত গাথার মাধ্যমে ভগবানকে প্রশংসা করলেন :

‘সেই বাক্যই বলা উচিত, যা নিজেকে অনুতপ্ত করে না, অপরকে কষ্ট দেয় না। সেই বাক্যই সুভাষিত।’

‘যে বাক্য নন্দিত, পাপ আনয়ন করে না এবং অপরের নিকট প্রিয়ভাবে বলা হয়, সেই প্রিয়বাক্যই বলা উচিত।’

‘সত্য অবশ্যই অমৃত বচন, এটি চিরন্তন ধর্ম। সাধুগণ সত্য, অর্থ এবং ধর্মে প্রতিষ্ঠিত বলা হয়।’

‘বুদ্ধ যে ক্ষেম বা মঙ্গল বাক্য নির্বাণপ্রাপ্তির জন্য দুঃখের অন্তসাধনের জন্য বলে থাকেন, তা অবশ্যই সর্বোত্তম বাক্য।’

৬. সারিপুত্র সূত্র
২১৪. একসময় আয়ুষ্মান সারিপুত্র শ্রাবস্তীতে অনাথপিণ্ডিক নির্মিত জেতবন বিহারে অবস্থান করছেন। সেই সময়ে আয়ুষ্মান সারিপুত্র ভিক্ষুগণকে মধুর বচনে, স্পষ্ট স্বরে অর্থব্যঞ্জক ধর্মকথায় উপদেশ দিচ্ছিলেন, প্রণোদিত করছিলেন, উৎসাহিত করছিলেন, আনন্দিত করছিলেন। সে ভিক্ষুগণও মনোযোগসহকারে, তন্ময় হয়ে, একাগ্রচিত্তে, উৎকর্ণ হয়ে ধর্মশ্রবণ করছিলেন। অনন্তর আয়ুষ্মান বঙ্গীসের মনে এই ভাবনার উদয় হলো : ‘এই আয়ুষ্মান সারিপুত্র ভিক্ষুদেরকে মধুর বচনে, স্পষ্ট স্বরে অর্থব্যঞ্জক ধর্মকথায় উপদেশ দিচ্ছেন, প্রণোদিত করছেন, উৎসাহিত করছেন, আনন্দিত করছেন। ভিক্ষুগণও মনোযোগসহকারে, তন্ময় হয়ে তা শ্রবণ করছেন। আমি অবশ্যই আয়ুষ্মান সারিপুত্রকে উপযুক্ত গাথার মাধ্যমে সামনাসামনিই প্রশংসা করব।’

তখন আয়ুষ্মান বঙ্গীস আসন হতে উঠলেন এবং উত্তরীয় বস্ত্র একাংশ করে আয়ুষ্মান সারিপুত্রকে করজোড়ে প্রণাম করে এরূপ বললেন, ‘আবুসো সারিপুত্র, আমার প্রতিভাত হচ্ছে।’ ‘আবুসো বঙ্গীস, তোমার প্রতিভাত হোক।’ তখন আয়ুষ্মান বঙ্গীস আয়ুষ্মান সারিপুত্রকে সামনাসামনিই উপযুক্ত গাথার মাধ্যমে প্রশংসা করতে লাগলেন :

‘গম্ভীর প্রাজ্ঞ, মেধাবী, মার্গামার্গবিদ, মহাপ্রাজ্ঞ সারিপুত্র ভিক্ষুগণকে ধর্মদেশনা প্রদান করছেন।’

‘তিনি সংক্ষিপ্তভাবেও দেশনা করেন, বিস্তারিতভাবেও দেশনা করেন। তাঁর কণ্ঠধ্বনি শালিকের (কুজনের) মতো (মধুর)। (তাতে) প্রতিভা প্রকাশ পায়।’

‘মনোজ্ঞ, সুমধুর, সুন্দর স্বরে দেশনা করার সময় তাঁর মধুর বচন ভিক্ষুগণ একাগ্রচিত্তে আনন্দিত মনে উৎকর্ণ হয়ে (কান খাড়া করে) শুনছেন।’

৭. প্রবারণা সূত্র
২১৫. একসময় ভগবান শ্রাবস্তীর পূর্বারামে মিগারমাতা নির্মিত প্রাসাদে পাঁচশ অর্হৎ ভিক্ষুর সাথে অবস্থান করছেন। সেসময় ভগবান পঞ্চদর্শীর উপোসথ দিনে প্রবারণায় ভিক্ষুসংঘ পরিবৃত হয়ে উন্মুক্ত আকাশতলে বসে রইলেন। কিছুক্ষণ পর ভগবান মৌনরত ভিক্ষুসংঘের দিকে তাকিয়ে ভিক্ষুদের আহ্বান করে বললেন, ‘হে ভিক্ষুগণ, আমি তোমাদেরকে প্রবারণা (অপরাধ প্রদর্শন) করছি। তোমরা আমার কায়িকভাবে বা বাচনিকভাবে কোনো প্রকার অহিত বিষয়ে তোমরা নিন্দা কর না কেন?’

ভগবান এরূপ বললে আয়ুষ্মান সারিপুত্র আসন হতে উঠলেন এবং উত্তরীয় বস্ত্র একাংশ করে করজোড়ে ভগবানকে প্রণাম করে বললেন, ‘ভন্তে, আমরা ভগবানের কায়িক-বাচনিক কিছুই নিন্দনীয় দেখছি না। ভন্তে, আপনি অনুৎপন্ন মার্গের উৎপন্নদাতা, অজাত মার্গের জন্মদাতা, অপ্রকাশিত মার্গের প্রকাশক, মার্গজ্ঞ, মার্গবিদ, মার্গজ্ঞানী, আপনার শ্রাবকসংঘ মার্গানুগামী হয়ে আপনাকেই অনুসরণ করছেন। ভন্তে, আমিই ভগবানকে প্রবারণা (অপরাধ প্রদর্শন) করছি। আপনি আমার কায়িক-বাচনিক কোনো প্রকার গর্হিত বিষয়ে আপনি নিন্দা করেন না তো?’

‘হে সারিপুত্র, তোমার কায়িক বা বাচনিক কিছুই নিন্দনীয় নয়। তুমি পণ্ডিত, মহাপ্রাজ্ঞ, বহলপ্রাজ্ঞ, পরিষ্কার জ্ঞানসম্পন্ন, ক্ষিপ্রপ্রাজ্ঞ, তীক্ষ্ণপ্রাজ্ঞও বিচক্ষণ। সারিপুত্র, রাজচক্রবর্তীর জ্যেষ্ঠপুত্র যেমন পিতার প্রবর্তিত চক্র সম্যকভাবে অনুবর্তন করে, ঠিক তেমনি তুমিও আমার দ্বারা প্রবর্তিত অনুত্তর ধর্মচক্র সঠিকভাবেই অনুপ্রবর্তন কর।’

‘ভন্তে, ভগবান আমার কায়িক বা বাচনিক কিছুই নিন্দা করেন না। এই পাঁচশ ভিক্ষুরও কি কায়িক বা বাচনিক কিছুই নিন্দা করেন না?’

‘সারিপুত্র, আমি এই পাঁচশ ভিক্ষুরও কায়িক বা বাচনিক কিছুই নিন্দা করি না। এদের মধ্যে ষাটজন ভিক্ষু ত্রিবিদ্যাপ্রাপ্ত, ষাটজন ষড়ভিজ্ঞ, ষাটজন উভয় ভাগবিমুক্ত, [61] অন্যরা সবাই প্রজ্ঞাবিমুক্ত।’

তখন আয়ুষ্মান বঙ্গীস আসন হতে উঠলেন এবং উত্তরীয় বস্ত্র একাংশ করে করজোড়ে ভগবানকে প্রণাম করে এরূপ বললেন, ‘হে ভগবান, আমার প্রতিভাত হচ্ছে; হে সুগত, আমার প্রতিভাত হচ্ছে।’ ভগবান বললেন, ‘হে বঙ্গীস, তোমার প্রতিভাত হোক।’ অনন্তর আয়ুষ্মান বঙ্গীস ভগবানের সম্মুখেই উপযুক্ত গাথার মাধ্যমে ভগবানকে এরূপে প্রশংসা করলেন :

‘আজ পঞ্চদশীর উপোসথ দিবসে বিশুদ্ধির জন্য সংযোজন বন্ধন ছিন্নকারী, পুনর্জন্ম ক্ষয়কারী, দুঃখহীন পাঁচশ ভিক্ষু এখানে উপস্থিত হয়েছেন।’

‘রাজচক্রর্তী যেমন অমাত্য-পরিবৃত হয়ে সাগরান্ত পৃথিবীর চারিদিক পরিভ্রমণ করেন। ঠিক তেমনি সংগ্রামজয়ী, অনুত্তর সার্থবাহ ভগবানকে মৃত্যুঞ্জয়ী, ত্রিবিদ্যাসম্পন্ন শ্রাবকগণ পরিবেষ্টিত করে আছেন।’

‘তারা সবাই ভগবানের পুত্র। এটা মোটেই অতিশয়োক্তি নয়। তৃষ্ণাশৈল্য ধ্বংসকারী, আদিত্যবন্ধু বুদ্ধকে আমি বন্দনা করছি।’

৮. সহস্রাধিক সূত্র
২১৬. একমসয় ভগবান শ্রাবস্তীতে অনাথপিণ্ডিক নির্মিত জেতবন বিহারে মহাভিক্ষুসংঘসহ অবস্থান করছেন। ভিক্ষুর সংখ্যা ছিল সাড়ে বারো শ। সে-সময়ে ভগবান নির্বাণ সম্পর্কিত ধর্মকথায় ভিক্ষুগণকে উপদেশ দিচ্ছিলেন, প্রণোদিত করছিলেন, উৎসাহিত করছিলেন, আনন্দিত করছিলেন। সেই ভিক্ষুগণও মনোযোগসহকারে, তন্ময় হয়ে, একাগ্রচিত্তে, উৎকর্ণ হয়ে ধর্মশ্রবণ করছিলেন। অনন্তর আয়ুষ্মান বঙ্গীসের মনে এই ভাবনার উদয় হলো : ‘ভগবান ভিক্ষুদেরকে মধুর বচনে, স্পষ্ট স্বরে অর্থব্যঞ্জক ধর্মকথায় উপদেশ দিচ্ছেন, প্রণোদিত করছেন, উৎসাহিত করছেন, আনন্দিত করছেন। ভিক্ষুগণও মনোযোগসহকারে, তন্ময় হয়ে তা শ্রবণ করছেন। আমি অবশ্যই ভগবানকে উপযুক্ত গাথার মাধ্যমে সামনাসামনিই প্রশংসা করব।’

তখন আয়ুষ্মান বঙ্গীস আসন হতে উঠলেন এবং উত্তরীয় বস্ত্র একাংশ করে ভগবানকে করজোড়ে প্রণাম করে এরূপ বললেন, ‘ভগবান, আমার প্রতিভাত হচ্ছে।’ ভগবান বললেন, ‘বঙ্গীস, তোমার প্রতিভাত হোক।’ তখন আয়ুষ্মান বঙ্গীস ভগবানকে সামনাসামনিই উপযুক্ত গাথার মাধ্যমে প্রশংসা করতে লাগলেন :

‘সহস্রাধিক ভিক্ষু বিরজ, অকুতোভয় নির্বাণ সম্পর্কে ধর্মদেশনারত ভগবানের চারদিকে বসে আছেন এবং সম্যকসম্বুদ্ধ দেশিত বিমল ধর্ম শ্রবণ করছেন। ভিক্ষুসংঘের সম্মুখে সম্বুদ্ধ একান্তই শোভা পাচ্ছেন।’

‘ঋষিগণের মধ্যে সপ্তম ঋষি নাগনামধারী ভগবান মহামেঘরূপে শ্রাবকগণের ওপর অমৃত বর্ষণ করছেন। হে মহাবীর, আপনার শ্রাবক বঙ্গীস শাস্তার দর্শনাভিপ্রায়ে দিবাবিহার থেকে বের হয়ে আপনার পদবন্দনা করছে।’

‘হে বঙ্গীস, এই গাথাগুলো কি তোমার পূরুচিন্তিত, নাকি হঠাৎ তোমার মনে উদয় হয়েছে?’ ‘না ভন্তে, এই গাথাগুলো আমার পূরুচিন্তিত নয়, হঠাৎ মনে এসেছে।’ ‘তাহলে বঙ্গীস, তোমার মনে পূর্বে অচিন্তিত আরও গাথার উদয় হোক।’ ‘হ্যাঁ ভন্তে’ বলে আয়ুষ্মান বঙ্গীস ভগবানকে প্রতিশ্রুতির মাধ্যমে ভগবানকে পূর্বে অচিন্তিত গাথার দ্বারা প্রশংসা করতে লাগলেন :

‘মারের শত কুপথ ধ্বংস করে খিলগুলো (রাগাদি) উচ্ছেদ করে বিচরণকারী, বন্ধন মোচনকারী, অনাসক্ত, নানাভাবে ধর্ম ব্যাখ্যাকারী ভগবানকে তোমরা দর্শন কর।’

‘স্রোত অতিক্রম করার জন্য তিনি নানাভাবে (আর্য অষ্টাঙ্গিক) মার্গ ব্যাখ্যা করেছেন। তাঁর ব্যাখ্যাত অমৃতমার্গে ধর্মদর্শী শ্রাবকগণ অচঞ্চলভাবে স্থিত।’

‘জ্ঞানের আলোদাতা বুদ্ধ ধর্ম উপলব্ধি করে সব স্থিতির অতীত নির্বাণ দর্শন করেছেন। তিনি নির্বাণ জ্ঞাত হয়ে সাক্ষাৎ করে পঞ্চবর্গীয় ভিক্ষুগণকে শ্রেষ্ঠ ধর্মচক্র দেশনা করেছেন। এরূপ সুদেশিত ধর্মে বিজ্ঞদের প্রমাদ কোথায়? তাই সবার ভগবানের শাসনে অপ্রমত্ত থেকে নমিত হয়ে শিক্ষা করা উচিত।’

৯. কোণ্ডাণ্য সূত্র
২১৭. একসময় ভগবান রাজগৃহে বেণুবনে কলন্দকনিবাপে অবস্থান করছিলেন। তখন আয়ুষ্মান অঞ্‌ঞাসি কোণ্ডাণ্য বহুকাল পরে ভগবানের নিকট উপস্থিত হলেন। উপস্থিত হয়ে তাঁর পা-দ্বয়ে মাথা ঠেকিয়ে পা-দ্বয় চুম্বন করলেন ও হাত দিয়ে সংবাহন করতে করতে (বা হাত বুলাতে বুলাতে) এভাবে নিজের নাম শোনালেন, ‘ভগবান, আমি কোণ্ডাণ্য, সুগত আমি কোণ্ডাণ্য।’

তখন আয়ুষ্মান বঙ্গীসের মনে এই চিন্তা উদয় হলো : “এই আয়ুষ্মান অঞ্‌ঞাসি কোণ্ডাণ্য বহুকাল পরে ভগবানের নিকট উপস্থিত হলেন। উপস্থিত হয়ে ভগবানের পা-দ্বয়ে মাথা ঠেকিয়ে পা-দ্বয় চুম্বন করলেন ও হাত দিয়ে সংবাহন করতে করতে এভাবে নিজের নাম শোনালেন, ‘ভগবান, আমি কোণ্ডাণ্য, সুগত, আমি কোণ্ডাণ্য।’ আমি অবশ্যই ভগবানের সামনেই তাঁকে উপযুক্ত গাথার মাধ্যমে প্রশংসা করব।”

অনন্তর আয়ুষ্মান বঙ্গীস আসন হতে উঠলেন এবং উত্তরীয় বস্ত্র একাংশ করে ভগবানকে করজোড়ে প্রণাম করে এরূপ বললেন, ‘ভগবান, আমার প্রতিভাত হচ্ছে।’ ভগবান বললেন, ‘বঙ্গীস, তোমার প্রতিভাত হোক।’ তখন আয়ুষ্মান বঙ্গীস অঞ্‌ঞাসি কোণ্ডাণ্যকে সামনাসামনিই উপযুক্ত গাথার মাধ্যমে প্রশংসা করতে লাগলেন :

‘বুদ্ধের পদাঙ্ক অনুসরণকারী সে স্থবির কোণ্ডাণ্য পরমজ্ঞানী, বিবেকাদি সুখবিহারী হয়ে নিয়ত অবস্থানকারী শাস্তার শাসনে অপ্রমত্তভাবে শিক্ষাকারী শ্রাবকের যা প্রাপ্তব্য, সবই তাঁর প্রাপ্ত হয়েছে। মহানুভব, ত্রিবিদ্যালাভী, চিত্তপর্যায়জ্ঞানে সুদক্ষ বুদ্ধশ্রাবক কোণ্ডাণ্য শাস্তার পদবন্দনা করছেন।’

১০. মৌদগল্লায়ন সূত্র
২১৮. একসময় ভগবান রাজগৃহে ইসিগিলি পর্বতপাশে কালশিলায় পাঁচশ অর্হৎ ভিক্ষুসহ অবস্থান করছেন। তখন আয়ুষ্মান মহামৌদগল্লায়ন স্বীয় চিত্ত দ্বারা তাঁদের উপধিহীন, বিমুক্তচিত্ত অনুধাবন করছিলেন। অনন্তর আয়ুষ্মান বঙ্গীসের মনে এই চিন্তা উদয় হলো : ‘ভগবান রাজগৃহে ইসিগিলি পর্বতপাশে কালশিলায় পাঁচশ অর্হৎ ভিক্ষুসহ অবস্থান করছেন। আয়ুষ্মান মহামৌদগল্লায়ন ভিক্ষুদের উপধিহীন বিমুক্তচিত্ত অনুধাবন করছেন স্বীয় চিত্ত দ্বারা। আমি উপযুক্ত গাথা দ্বারা ভগবানের সামনেই তাঁকে প্রশংসা করব।’

অনন্তর আয়ুষ্মান বঙ্গীস আসন হতে উঠলেন এবং উত্তরীয় বস্ত্র একাংশ করে করজোড়ে ভগবানকে প্রণাম করে এরূপ বললেন, ‘ভগবান, আমার প্রতিভাত হচ্ছে, সুগত আমার প্রতিভাত হচ্ছে।’ ভগবান বললেন, ‘হে বঙ্গীস, তোমার প্রতিভাত হোক।’ অতপর আয়ুষ্মান বঙ্গীস ভগবানের সামনেই আয়ুষ্মান মহামৌদগল্লায়নকে উপযুক্ত গাথার মাধ্যমে প্রশংসা করতে লাগলেন :

‘পর্বতপাশে উপবিষ্ট দুঃখ-পারগত মুনিকে মৃত্যুঞ্জয়ী ত্রিবিদ্যাধারী শ্রাবকগণ উপাসনা করছেন। মহাঋদ্ধিসম্পন্ন মৌদগল্লায়ন স্বীয় চিত্ত দ্বারা তাঁদের উপধিহীন বিমুক্ত চিত্ত পর্যবেক্ষণ করছেন। এরূপে সর্বাঙ্গসম্পন্ন দুঃখ-পারগত নানাগুণসম্পন্ন গৌতম মুনিকে তাঁর শিষ্যরা উপাসনা করছেন।’

১১. গর্গরা সূত্র
২১৯. একসময় ভগবান চম্পায় গর্গরা নামক পুষ্করিণীর তীরে অবস্থান করছেন পাঁচশ ভিক্ষু, সাতশ উপাসক, সাতশ উপাসিকা এবং বহু হাজার দেবতাসহ। ভগবান বর্ণে, যশে তাদের চেয়ে বহুগুণে দীপ্ত হচ্ছিলেন। তখন আয়ুষ্মান বঙ্গীসের মনে এই চিন্তা উদয় হলো : ‘ভগবান এই চম্পায় গর্গরা নামক পুষ্করিণীর তীরে অবস্থান করছেন পাঁচশ ভিক্ষু, সাতশ উপাসক, সাতশ উপাসিকা এবং বহু হাজার দেবতাসহ। ভগবান বর্ণে, যশে তাদের চেয়ে বহুগুণে দীপ্ত হচ্ছেন। আমি ভগবানকে তাঁর সামনেই উপযুক্ত গাথার মাধ্যমে প্রশংসা করব।’

তারপর আয়ুষ্মান বঙ্গীস আসন হতে উঠলেন এবং উত্তরীয় বস্ত্র একাংশ করে ভগবানকে করজোড়ে প্রণাম করে ভগবানকে এরূপ বললেন, ‘ভগবান, আমার প্রতিভাত হচ্ছে; সুগত, আমার প্রতিভাত হচ্ছে।’ ভগবান বললেন, ‘হে বঙ্গীস, তোমার প্রতিভাত হোক।’ অনন্তর আয়ুষ্মান বঙ্গীস ভগবানকে তাঁর সামনেই উপযুক্ত গাথার মাধ্যমে প্রশংসা করতে লাগলেন :

‘মেঘমুক্ত আকাশে চন্দ্র যেমন দীপ্ত হয়, অমল সূর্য যেমন প্রকাশিত হয় পরিপূর্ণরূপে। তেমনি হে অঙ্গীরস মহামুনি, আপনি যশস্বী হয়ে সর্বলোককে নিষ্প্রভ করে দীপ্ত হচ্ছেন।’

১২. বঙ্গীস সূত্র
২২০. একসময় আয়ুষ্মান বঙ্গীস শ্রাবস্তীর জেতবনে অনাথপিণ্ডিক নির্মিত বিহারে অবস্থান করছেন। সে-সময়ে আয়ুষ্মান বঙ্গীস সদ্য অর্হত্ত্বপ্রাপ্ত হয়ে বিমুক্তিসুখে আনন্দিত হয়ে সেই মুহূর্তে এই গাথাগুলো বললেন :

‘আগে গ্রাম হতে গ্রামে, নগর হতে নগরে কবিত্বে মত্ত হয়ে ঘুরতাম। একদিন সম্যকসম্বুদ্ধকে দর্শন করে আমার শ্রদ্ধা উৎপন্ন হয়।’

‘তিনি স্কন্ধ, আয়তন, ধাতু সম্পর্কে আমাকে ধর্মদেশনা করেছিলেন। তা শুনে আমি গৃহত্যাগ করে প্রব্রজিত হই। যাঁরা নির্বাণ সাক্ষাৎ করেছিলেন, সেই বহু ভিক্ষু-ভিক্ষুণীর মঙ্গলার্থে বুদ্ধমুনি সম্বোধি লাভ করেছেন।’

‘বুদ্ধের সামনে একান্তই এই আমার শুভাগমন হয়েছিল। আমার ত্রিবিদ্যা অনুপ্রাপ্ত, বুদ্ধের শাসনে করণীয় কৃত হয়েছে। পূর্বনিবাসবা জাতিস্মর জ্ঞান আমার অধিগত, দিব্যচক্ষু বিশোধিত, আমি ত্রিবিদ্যাপ্রাপ্ত এবং চিত্তপর্যায় সম্পর্কে অভিজ্ঞ।’

বঙ্গীস-সংযুক্ত সমাপ্ত।

স্মারক-গাথা :

নিষ্ক্রান্ত, অরতি, প্রিয়শীল অবমাননা,

আনন্দ, সুভাষিত, সারিপুত্র, প্রবারণা।

সহস্রাধিক, কোণ্ডাণ্য, মৌদগল্লায়ন সূত্র,

গগ্গরা ও বঙ্গীসে দ্বাদশ সূত্র উক্ত।


 

৯. বন-সংযুক্ত
১. বিবেক সূত্র
২২১. আমি এরূপ শুনেছি। একসময় জনৈক ভিক্ষু কোশলরাজ্যে অন্যতর এক বনে বাস করতেন। একদিন সেই ভিক্ষু দিবাবিহারে গিয়ে পাপজনক অকুশল সাংসারিক চিন্তায় নিমগ্ন হলেন। তখন সেই বনের অধিবাসী দেবতা তাঁর প্রতি অনুকম্পাবশত মঙ্গলেন জন্য, তাঁর সংবেগ উৎপাদনের জন্য তাঁর কাছে উপস্থিত হলেন। উপস্থিত হয়ে গাথার মাধ্যমে তাকে এরূপ বললেন :

‘বিবেককামী হয়ে বনে প্রবেশ করেছেন, অথচ আপনার মন বাইরে চলে যাচ্ছে। ব্যক্তির প্রতি আসক্তি পরিত্যাগ করুন। তখনই ব্যক্তির প্রতি আপনি বীতরাগী হয়ে সুখী হবেন।’

‘(সাধনায়) অনভিরতি ত্যাগ করে স্মৃতিমান হোন। সৎপুরুষগণকে স্মরণ করুন। পাতালরজ নামে কামনার ময়লা অতি দুস্তর। তা যেন আপনাকে দূষিত না করে।’

‘ধূলিলিপ্ত পাখী যেমন ডানা নেড়ে ধূলি ঝেড়ে ফেলে, তেমনি বীর্যবান ভিক্ষু স্মৃতিমান হয়ে অন্তরের ধূলি ঝেড়ে ফেলে দেয়।’

তারপর সেই ভিক্ষু দেবতা কর্তৃক উপদিষ্ট হয়ে সংবেগপ্রাপ্ত হলেন।

২. উপস্থান সূত্র
২২২. একসময় জনৈক ভিক্ষু কোশলরাজ্যে এক অন্যতর বনে অবস্থান করছিলেন। সে-সময়ে সেই ভিক্ষু দিনের বেলায় শুয়ে পড়লেন। তখন সেই বনের অধিবাসী দেবতা তাঁর প্রতি অনুকম্পাবশত, মঙ্গলের জন্য, তাঁর সংবেগ উৎপাদনের জন্য তাঁর কাছে উপস্থিত হলেন। উপস্থিত হয়ে গাথার মাধ্যমে তাকে এরূপ বললেন :

‘হে ভিক্ষু উঠে পড়-ন, শুয়ে আছেন কেন? আপনার শুয়ে থাকার প্রয়োজন আছে কি? ক্লেশাতুর অন্তরে শৈল্যবিদ্ধ হয়ে যন্ত্রণা ভোগকারীর নিদ্রা কেন?’

‘যে শ্রদ্ধায় গৃহত্যাগ করে আপনি প্রব্রজিত হয়েছেন সে শ্রদ্ধার বৃদ্ধিসাধন করুন। নিদ্রার বশীভূত হবেন না।’

‘কামগুলো অনিত্য, অধ্রুব; মূর্খ ব্যক্তি তাতে আসক্ত হয়। আবদ্ধগণের মাঝে মুক্ত ও অনাসক্ত প্রব্রজিতকে অনুতপ্ত করার কী প্রয়োজন?’

‘আসক্তি পরিত্যাগে ও অবিদ্যার অতিক্রমে পরম জ্ঞান লাভ হয়। পরম জ্ঞান প্রাপ্ত প্রব্রজিতকে অনুতপ্ত করার কী প্রয়োজন?’

‘বিদ্যা দ্বারা অবিদ্যা ধ্বংস করে, আসবাদি ক্ষয় করে যিনি শোকহীন, সন্তাপহীন হয়েছেন; সে প্রব্রজিতকে অনুতপ্ত করার কী প্রয়োজন?’

‘আরব্ধবীর্য, উদ্যমশীল, নিত্য দৃঢ়পরাক্রমী নির্বাণাকাঙ্ক্ষী প্রব্রজিতকে অনুতপ্ত করার কী প্রয়োজন?’

৩. কাশ্যপগোত্র সূত্র
২২৩. একসময় আয়ুষ্মান কাশ্যপগোত্র কোশলরাজ্যে এক অন্যতর বনে অবস্থান করছিলেন। সে-সময়ে তিনি দিবাবিহারে গিয়ে জনৈক ব্যক্তিকে উপদেশ দিচ্ছিলেন। এমন সময় সেই বনের অধিবাসী দেবতা তাঁর সংবেগ উৎপাদনের জন্য তাঁর নিকট উপস্থিত হয়ে গাথার মাধ্যমে তাকে এরূপ বললেন :

‘পাহাড় দুর্গে বিচরণকারী, মন্দবুদ্ধিসম্পন্ন, (ধর্ম) চেতনাশূন্য ব্যক্তিকে অসময়ে উপদেশদানরত ভিক্ষু মন্দবুদ্ধিসম্পন্ন ব্যক্তি বলে আমার প্রতিভাত হচ্ছে।’

‘সেই (ব্যাধ) শুনছে, কিন্তু বুঝতে পারছে না; চেয়ে আছে, কিন্তু দেখছে না। মূর্খ ব্যক্তি ধর্ম ব্যাখ্যার আসল অর্থ বুঝতে পারে না।’

‘হে কাশ্যপ, যদি দশটি প্রদীপও ধারণ কর, তবুও সে রূপ দেখবে না। কারণ, তার চক্ষু নেই।’

তারপর আয়ুষ্মান কাশ্যপগোত্র সেই দেবতা কর্তৃক উপদিষ্ট হয়ে সংবেগপ্রাপ্ত হলেন।

৪. বহুসংখ্যক সূত্র
২২৪. একসময় বহুসংখ্যক ভিক্ষু কোশলরাজ্যে অন্যতর এক বনে অবস্থান করছিলেন। সেই ভিক্ষুগণ তিন মাসের বর্ষাবাস যাপন করে ভ্রমণে বের হয়েছিলেন। তখন সেই বনের অধিবাসী এক দেবতা তাঁদের না দেখে বিলাপ করতে করতে এই গাথা বললেন :

‘আজ বহু আসন খালি দেখে আমার নিরানন্দভাব উৎপন্ন হচ্ছে। সেই বিচিত্র ধর্মকথিক, বহুশ্রুত গৌতম শ্রাবকগণ কোথায় গেলেন?’

এরূপ বললে অন্য এক দেবতা তাঁকে গাথার মাধ্যমে তাকে এরূপ বললেন :

‘কেউ মগধে, কেউ কোশলে, কেউ বৃজিরাজ্যে গিয়েছেন। ভিক্ষুগণ মৃগের ন্যায় নির্লিপ্ত ও গৃহহীন হয়ে অবস্থান করেন।’

৫. আনন্দ সূত্র
২২৫. একসময় আয়ুষ্মান আনন্দ কোশলরাজ্যে অন্যতর এক বনে অবস্থান করছিলেন। সে-সময়ে তিনি (দিন-রাত) বহুক্ষণ গৃহীদের উপদেশ দিতেন। তা দেখে সেই বনের অধিবাসী দেবতা তাঁর প্রতি অনুকম্পাবশত, মঙ্গলের জন্য এবং সংবেগ উৎপাদনের জন্য তাঁর কাছে উপস্থিত হলেন। উপস্থিত হয়ে গাথার মাধ্যমে তাকে এরূপ বললেন :

‘নির্বাণপ্রাপ্তির ইচ্ছা হৃদয়ে পোষণ করে এই গহীন অরণ্যে বৃক্ষমূলে এসেছেন। হে আনন্দ, ধ্যান করুন, প্রমত্ত হবেন না। গৃহীদের সাথে বিড়বিড় করে কথা বলে আপনার কী লাভ?’

অতপর আয়ুষ্মান আনন্দ দেবতা কর্তৃক উপদিষ্ট হয়ে সংবেগপ্রাপ্ত হলেন।

৬. অনুরুদ্ধ সূত্র
২২৬. একসময় আয়ুষ্মান অনুরুদ্ধ কোশলরাজ্যে এক অন্যতর বনে অবস্থান করছিলেন। তখন তাবতিংস স্বর্গবাসিণী জালিনী নাম্নী জনৈকা দেবী, আয়ুষ্মান অনুরুদ্ধের পূর্বজন্মের পত্নী আয়ুষ্মান অনুরুদ্ধের নিকট উপস্থিত হলেন। উপস্থিত হয়ে গাথার মাধ্যমে তাকে এরূপ বললেন :

‘আপনি পূর্বজন্মে যে দেবলোকে বাস করেছিলেন, সেই দেবলোকের প্রতি চিত্তকে আকৃষ্ট করুন। তাবতিংসবাসী দেবগণ সর্বকামে সমৃদ্ধ। দেবকন্যাগণ কর্তৃক পরিবৃত হয়ে আপনি শোভিত হবেন।’

‘দেবকন্যাগণ দুর্গত, স্বকায়ে বা দেহাত্মাবোধে প্রতিষ্ঠিত। যে সত্ত্বগণ দেবকন্যাদের কামনা করেন তারাও দুর্গত।’

‘যারা স্বর্গবাসী যশস্বী দেবগণের আবাসভূমি নন্দনকানন দেখেন, তারা সুখ কী তা জানেন না।’

‘তুমি মূর্খা, অর্হৎগণের বাক্য যথাযথভাবে বুঝতে পার না। সব সংস্কার অনিত্য, উদয়-ব্যয়ধর্মী, উৎপন্ন হয়ে ধ্বংস হয়। সেসবের উপশমই প্রকৃত সুখ।’

‘হে জালিনী, দেবলোকে আমার এখন পুনর্জন্ম হবে না। আমার জন্মসংস্কার ক্ষয়প্রাপ্ত, আর পুনর্জন্ম নেই।’

৭. নাগদত্ত সূত্র
২২৭. একসময় আয়ুষ্মান নাগদত্ত কোশলরাজ্যে এক অন্যতর বনে অবস্থান করছিলেন। তখন তিনি অতি সকালে গ্রামে প্রবেশ করতেন এবং বেলা করে ফিরে আসতেন। তাই সেই বনের অধিবাসী দেবতা তাঁর প্রতি অনুকম্পাবশত, মঙ্গলের জন্য এবং সংবেগ উৎপাদনের জন্য তাঁর কাছে উপস্থিত হলেন। উপস্থিত হয়ে গাথার মাধ্যমে তাকে এরূপ বললেন :

‘হে নাগদত্ত, প্রাতে (গ্রামে) প্রবেশ করে বেলা করে ফিরে এসে এখানে অবস্থান করছেন। গৃহীদের সাথে সংশ্লিষ্ট হয়ে তাদের সুখ-দুঃখের ভাগী হচ্ছেন। নির্লজ্জ গৃহীকুলে নিবদ্ধ নাগদত্তকে দেখে ভয় হয়। বলবান মৃত্যুরাজ অন্তকের কবলে পড়ো না।’

তারপর আয়ুষ্মান নাগদত্ত দেবতা কর্তৃক উপদিষ্ট হয়ে সংবেগপ্রাপ্ত হলেন।

৮. কুলঘরণী সূত্র
২২৮. একসময় জনৈক ভিক্ষু কোশলরাজ্যের এক অন্যতর বনে অবস্থান করছিলেন। তখন সেই ভিক্ষু কুলগৃহে গিয়ে অধিকক্ষণ অবস্থান করতেন। সে কারণে সেই বনের অধিবাসী দেবতা তাঁর প্রতি অনুকম্পাবশত, মঙ্গলের জন্য এবং সংবেগ উৎপাদনের জন্য সেই পরিবারের গৃহিণীর বেশ ধারণ করে তাঁর নিকট উপস্থিত হলেন। উপস্থিত হয়ে গাথার মাধ্যমে তাকে এরূপ বললেন :

‘নদীতীরে, বিশ্রামশালায়, সভায় এবং রাস্তাঘাটে মানুষেরা একত্রিত হয়ে আমাকে এবং তোমাকে নিয়ে আলোচনা করে, তার কারণ কী?’

‘বহু সমালোচনা তপস্বীর ক্ষমা করা উচিত, সহ্য করা উচিত। সেজন্য তার নিষ্প্রভ, নিস্তেজ হওয়া অনুচিত। তাতে তিনি ক্লিষ্ট হন না বলে বাতমৃগের ন্যায় যে শব্দ শুনে ভয় পায়, তাকে লঘুচিত্তসম্পন্ন বলা হয়। তার ব্রত সম্পন্ন হয় না।’

৯. বজ্জিপুত্র সূত্র
২২৯. একসময় জনৈক বজ্জিপুত্র ভিক্ষু বৈশালীর এক অন্যতর বনে অবস্থান করছিলেন। তখন বৈশালীতে সারা রাত ধরে বজ্জিপুত্ররা উৎসব করছিল। অনন্তর বৈশালীর তূর্যনাদ ও বাদ্যশব্দ শুনে সেই ভিক্ষু বিলাপ করতে করতে সেই মুহূর্তে এই গাথা বললেন :

‘আমরা বনে একাকী পরিত্যক্ত কাষ্ঠখণ্ডের ন্যায় অবস্থান করছি। এরূপ (উৎসবমুখর) রাত্রিতে আমাদের মতো দুর্ভাগা আর কে আছে?’

তখন সেই বনের অধিবাসী দেবতা তাঁর প্রতি অনুকম্পাবশত, মঙ্গলের জন্য এবং সংবেগ উৎপাদনের জন্য তাঁর কাছে উপস্থিত হলেন। উপস্থিত হয়ে গাথার মাধ্যমে তাকে এরূপ বললেন :

‘আপনি একাকী পরিত্যক্ত কাষ্ঠখণ্ডের ন্যায় অবস্থান করছেন বটে, কিন্তু নারকীয় সত্ত্বগণ যেমন স্বর্গগামীদের আকাঙ্ক্ষা করে, তেমনি বহুজন আপনাকে আকাঙ্ক্ষা করে।’

তারপর সে ভিক্ষু দেবতা কর্তৃক উপদিষ্ট হয়ে সংবেগপ্রাপ্ত হলেন।

১০. সজ্ঝায় (অধ্যয়ন) সূত্র
২৩০. একসময় জনৈক ভিক্ষু কোশলরাজ্যের এক অন্যতর বনে অবস্থান করছিলেন। সে-সময়ে তিনি আগে বহুক্ষণ ধরে (ধর্মপদ) আবৃত্তি করতেন। অন্য সময়ে তিনি নির্বিকার, নীরব হয়ে ধ্যানসুখে কাটাতে লাগলেন। তখন সেই বনের অধিবাসী দেবতা সেই ভিক্ষুর ধর্মাবৃত্তি শুনতে না পেয়ে তাঁর নিকট উপস্থিত হয়ে গাথার মাধ্যমে এরূপ বললেন :

‘হে ভিক্ষু, আপনি ভিক্ষুদের সাথে অবস্থান করে ধর্মপদগুলো অধ্যয়ন করেন না কেন? ধর্মকথা শুনলে প্রসন্নতা লাভ হয় এবং ইহলোকে প্রশংসা পাওয়া যায়।’

“এতদিন বিরাগের সন্ধান পাইনি, তাই ধর্মপদগুলোর প্রতি আমার অনুরাগ ছিল। কিন্তু এখন বিরাগ প্রত্যক্ষ করার পর (আমার উপলব্ধি হয়) দৃষ্ট, শ্রুত ও অন্যান্য ইন্দ্রিয়গ্রাহ্য যা কিছু আছে সমস্তই অনিত্য, দুঃখময় এবং ‘আমি’ ‘আমার’ বলে গ্রহণীয় নয়। তা জেনে সাধুগণ নিক্ষেপ বা ত্যাগ সম্পর্কে বলেছেন।”

১১. অকুশল-বিতর্ক সূত্র
২৩১. একসময় জনৈক ভিক্ষু কোশলরাজ্যের এক অন্যতর বনে অবস্থান করছিলেন। সে-সময়ে সেই ভিক্ষু দিবাবিহারে গিয়ে পাপজনক অকুশল চিন্তারত হলেন, যেমন-কামচিন্তা, ব্যাপাদ-চিন্তা, বিহিংসা-চিন্তা। তখন সেই বনের অধিবাসী দেবতা তাঁর প্রতি অনুকম্পাবশত, মঙ্গলের জন্য এবং সংবেগ উৎপাদনের জন্য তাঁর কাছে উপস্থিত হলেন। উপস্থিত হয়ে গাথার মাধ্যমে তাকে এরূপ বললেন :

‘অজ্ঞানাচ্ছন্ন মনস্কারের কারণে যে চিন্তার মাধ্যমে আপনি কষ্ট পাচ্ছেন। সেই অজ্ঞানতা পরিত্যাগ করে জ্ঞানত শাস্তা, ধর্ম, সংঘ ও নিজের শীল সম্পর্কে বারবার চিন্তা করুন। নিঃসন্দেহে আনন্দ ও প্রীতি-সুখ লাভ করবেন। তাতে আনন্দবহুল হয়ে দুঃখের অবসান করতে পারবেন।’

তারপর সেই ভিক্ষু দেবতা কর্তৃক উপদিষ্ট হয়ে সংবেগপ্রাপ্ত হলেন।

১২. মধ্যাহ্নিক সূত্র
২৩২. সে-সময়ে জনৈক ভিক্ষু কোশলরাজ্যে এক অন্যতর বনে অবস্থান করছিলেন। তখন সেই বনের অধিবাসী দেবতা তাঁর নিকট উপস্থিত হলেন। উপস্থিত হয়ে সেই ভিক্ষুর নিকট এই গাথা বললেন :

‘নিস্তব্ধ-উদাস দুপুরে হঠাৎ পাখিরা নীড়ে এসে বসে পড়লে গহীন অরণ্য যে শব্দায়িত হয়, তা আমার কাছে ভীতিপ্রদ বলে প্রতিভাত হয়।’

‘নিস্তব্ধ-উদাস দুপুরে হঠাৎ পাখিরা নীড়ে এসে বসে পড়লে গহীন অরণ্য যে শব্দায়িত হয়, তা আমার কাছে আনন্দপ্রদ বলে প্রতিভাত হয়।’

১৩. অসংযতেন্দ্রিয় সূত্র
২৩৩. একসময় বহুসংখ্যক ভিক্ষু কোশলরাজ্যের এক অন্যতর বনে অবস্থান করছিলেন। তাঁরা ছিলেন উদ্ধত, অহংকারী, চঞ্চল, বাচাল, অসংযত বাক্যভাষী, স্মৃতিভ্রষ্ট, অজ্ঞানী, অসমাহিত, বিভ্রান্তচিত্তসম্পন্ন, অসংযতেন্দ্রিয়সম্পন্ন। অনন্তর সেই বনের অধিবাসী দেবতা তাদের প্রতি অনুকম্পাবশত, মঙ্গলের জন্য এবং সংবেগ উৎপাদনের জন্য তাদের কাছে উপস্থিত হলেন। উপস্থিত হয়ে তাদেরকে গাথার মাধ্যমে এরূপ বললেন :

‘পূর্বে গৌতমশ্রাবক ভিক্ষুগণ ভিক্ষান্ন ও শয়নাসন অন্বেষণে নির্লোভ বা নিতৃষ্ণ হয়ে সুখে জীবন-যাপনকারী ছিলেন। তাঁরা ভবের অনিত্যতা হৃদয়ঙ্গম করে দুঃখের অবসান করেছিলেন।’

‘আমি সংঘের প্রতি কৃতাঞ্জলিপুটে বলছি, এখানে কেউ কেউ গ্রাম মোড়লের মতো নিজেকে দুর্পোষ্য করে ভোজনান্তে পরস্ত্রীদের প্রতি মোহগ্রস্ত হয়ে শয়নরত হয়। তারা পরিত্যক্ত মৃতদেহের ন্যায় অনাথ। আমার এই উক্তি-যারা প্রমত্ত হয়ে অবস্থান করে তাদের সম্পর্কে। যাঁরা অপ্রমত্ত হয়ে অবস্থান করেন, আমি তাঁদেরকে প্রণাম করি।’

তখন সেই ভিক্ষুগণ সেই দেবতা কর্তৃক উপদিষ্ট হয়ে সংবেগপ্রাপ্ত হলেন।

১৪. গন্ধচোর সূত্র
২৩৪. একসময় জনৈক ভিক্ষু কোশলরাজ্যের অন্যতর একবনে অবস্থান করছিলেন। সে-সময়ে সেই ভিক্ষুটি আহারের পর পুকুরে নেমে পদ্মের আঘ্রাণ নিচ্ছিলেন। অনন্তর সেই বনের অধিবাসী দেবতা তাঁর প্রতি অনুকম্পাবশত, মঙ্গলের জন্য এবং সংবেগ উৎপাদনের জন্য তাঁর কাছে উপস্থিত হলেন। উপস্থিত হয়ে গাথার মাধ্যমে তাকে এরূপ বললেন :

‘হে প্রভু, আপনি যে এই অদত্ত বারিজ পুষ্পের আঘ্রাণ নিচ্ছেন, তা চুরির এক অঙ্গবিশেষ; তাতে আপনি গন্ধচোর হয়েছেন।’

ভিক্ষু, ‘আমি হরণ করছি না, ভাঙছি না, দূর থেকে বারিজ পদ্মের আঘ্রাণ নিচ্ছি। তবে কিভাবে আমাকে গন্ধচোর বলা হচ্ছে?’

‘এই যে একজন মৃণাল খনন করছে, পুণ্ডরীক ছিড়ছে, এরূপ নিষ্ঠুর কার্যে লিপ্ত, তাকে কেন চোর বলা হচ্ছে না?’

দেবতা : ‘এক নিষ্ঠুর ব্যক্তি ধাত্রীর (অশুচি) বস্ত্রের ন্যায় রাগ-দ্বেষাদিতে প্রলিপ্ত। তার প্রতি আমার বচন নেই অর্থাৎ বাক্যব্যয় বৃথা। আপনাকে বলার উপযুক্ত মনে করি।’

‘নিত্য শুচিসন্ধানী নিষ্কলঙ্ক পুরুষের কাছে কেশাগ্রমাত্র পাপও অভ্রপ্রমাণ মনে হয়।’

ভিক্ষু : ‘হে যক্ষ, তুমি নিশ্চয়ই আমাকে জান, তাই আমাকে অনুকম্পা করছ। হে যক্ষ, পুনর্বার আমাকে বলো, যদি কোনো দোষ দেখতে পাও।’

দেবতা : ‘হে ভিক্ষু, আমি আপনাকে আশ্রয় করে জীবন-যাপন করছি না, এমনকি আমি আপনার বেতনভুক্তও নই।’

‘হে ভিক্ষু, আপনি নিজেই জেনে নিন যাতে করে সুগতিতে গমন করতে পারেন।’

তারপর সেই ভিক্ষু সেই দেবতা কর্তৃক উপদিষ্ট হয়ে সংবেগপ্রাপ্ত হলেন।

বন-সংযুক্ত সমাপ্ত।

স্মারক-গাথা :

বিবেক, উপস্থান, কাশ্যপগোত্র, বহুসংখ্যক,

আনন্দ, অনুরুদ্ধ, নাগদত্ত ও কুলঘরণী।

বৈশালীর বজ্জিপুত্র, অধ্যয়ন, অকুশল-বিতর্ক,

মধ্যাহ্নকাল, অসংযতেন্দ্রিয়, পদ্মপুষ্পে চৌদ্দ।


 

১০. যক্ষ-সংযুক্ত
১. ইন্দক সূত্র
২৩৫. আমি এরূপ শুনেছি। একসময় ভগবান রাজগৃহে ইন্দ্রকূট পর্বতে ইন্দক নামক যক্ষের ভবনে অবস্থান করছিলেন। তখন যক্ষ ইন্দক ভগবানের কাছে উপস্থিত হলেন। উপস্থিত হয়ে গাথার মাধ্যমে ভগবানকে এরূপ বলল :

‘বুদ্ধগণ রূপকে জীব বলেন না, তাহলে সত্ত্ব কিভাবে এই শরীর লাভ করে? কিভাবে তার অস্থি, যকৃৎ, পিত্ত ইত্যাদি আসে? কিভাবে সত্ত্ব মাতৃগর্ভে সংলগ্ন হয়ে থাকে?’

ভগবান বললেন, ‘প্রথমে কলল (তৈলবিন্দুর মতো) হয়। কলল হতে অবুর্দ (মাংসধৌত জলের মতো) হয়। অর্বুদ থেকে পেশী জন্মে। পেশী হতে উৎপন্ন হয় ঘন নামক মাংসপিণ্ড। ঘন হতে প্রশাখা বা হাত-পা প্রভৃতি অঙ্গপ্রত্যঙ্গ এবং কেশ, লোম, নখ ইত্যাদি উৎপন্ন হয়। মা অন্নপান-ভোজন যা পরিভোগ করে। তার মাধ্যমেই মাতৃগর্ভে সত্ত্ব জীব ধারণ করে।’

২ সক্কনাম সূত্র
২৩৬. একসময় ভগবান রাজগৃহে গিজ্ঝাকূট পর্বতে অবস্থান করছিলেন। তখন সক্ক নামক এক যক্ষ ভগবানের কাছে উপস্থিত হলেন। উপস্থিত হয়ে গাথার মাধ্যমে ভগবানকে এরূপ বলল :

‘সর্ব গ্রন্থি'হীন বিমুক্ত শ্রমণ হয়েও তুমি যে অপরকে অনুশাসন কর, তা সঙ্গত নয়।’

‘হে সক্ক, যেকোনো কারণে সংসর্গ বা সংযোগ হতে পারে। কিন্তু সুপ্রাজ্ঞ তাকে মনের দ্বারা অনুকম্পা করতে চেষ্টা করেন না। প্রসন্ন মনে অপরকে যে অনুশাসন করেন, তাতে তিনি সংযুক্ত হন না। সে অনুশাসন দয়ামাত্র।’

৩. সূচিলোম সূত্র
২৩৭. একসময় ভগবান গয়ায় সূচিলোম যক্ষের ভবনে দীর্ঘমঞ্চে (টঙ্কিতমঞ্চে)অবস্থান করছিলেন। তখন খর যক্ষ ও সূচিলোম যক্ষ ভগবানের কিছুদূর দিয়ে যাচ্ছিল। খর যক্ষ সূচিলোম যক্ষকে এরূপ বলল, ‘ইনি শ্রমণ!’ ‘না, শ্রমণ নয়, ইনি শ্রমণক (নীচ শ্রমণ)।’ ‘জানতে হবে ইনি শ্রমণ নাকি শ্রমণক।’[62]

অতঃপর সূচিলোম যক্ষ ভগবানের কাছে উপস্থিত হলেন। উপস্থিত হয়ে ভগবানের দিকে শরীর নত করল। অনন্তর ভগবান দেহ সরিয়ে নিলেন। তখন সূচিলোম যক্ষ ভগবানকে এরূপ বলল, ‘হে শ্রমণ, ভয় পেলে নাকি আমাকে?’ ‘না আবুসো, আমি তোমাকে ভয় করি না, কিন্তু তোমার সংস্পর্শ পাপজনক।’ ‘হে শ্রমণ, আমি তোমাকে (কিছু) প্রশ্ন জিজ্ঞেস করব, যদি উত্তর দিতে না পার তাহলে তোমার চিত্ত ক্ষিপ্ত করব বা তোমার হৃদয় ছিন্ন-ভিন্ন করব অথবা পাদদ্বয় ধরে তোমাকে গঙ্গার অপার পারে ছুঁড়ে ফেলব।’ ‘হে আবুসো, দেব-ব্রহ্ম, মারলোকসহ এ জগতে শ্রমণ-ব্রাহ্মণসহ দেব-মানবের মধ্যে এমন কাউকে দেখি না, যে আমার চিত্ত ক্ষিপ্ত করতে পারে, হৃদয় ছিন্ন-ভিন্ন করতে পারে অথবা আমার পাদদ্বয় ধরে আমাকে গঙ্গার অপর পারে ছুঁড়ে ফেলতে পারে। তবুও তোমার যা ইচ্ছা জিজ্ঞেস করতে পার।’ তখন সূচিলোম যক্ষ ভগবানকে গাথায় জিজ্ঞেস করল :

‘রাগ, দ্বেষ কোথা হতে উৎপন্ন হয়? কোথা হতে অরতি, রতি, লোমহর্ষণ উৎপন্ন হয়? বালকেরা কাক ধরে যেভাবে ছুঁড়ে ফেলে দেয়, সেভাবে কোথা হতে কুচিন্তাগুলো উৎপন্ন হয়ে মনকে নিক্ষিপ্ত করে?’

‘রাগ, দ্বেষ এই মন থেকেই উৎপন্ন হয় অরতি, রতি, লোমহর্ষণও এ থেকেই উৎপন্ন হয় এবং এ থেকেই কুচিন্তাগুলো উৎপন্ন হয়।’

‘স্নেহজ, আত্মজ তৃষ্ণা বটবৃক্ষের স্কন্ধজাত বৃক্ষের ন্যায় নানাভাবে কামগুলো সংলগ্ন এবং বনের মালুবলতার ন্যায় বিস্তৃত।’

‘হে যক্ষ, যাঁরা জানেন এসব কোত্থেকে উৎপন্ন হয় তাঁরা তা অপনোদন করে অতীর্ণপূর্ব দুষ্কর স্রোত অতিক্রম করে ভবাতীত নির্বাণে উত্তীর্ণ হন।’

৪. মণিভদ্র সূত্র
২৩৮. একসময় ভগবান মগধরাজ্যে মণিমালিক চৈত্যে মণিভদ্র যক্ষের ভবনে অবস্থান করছিলেন। তখন মণিভদ্র যক্ষ ভগবানের নিকট উপস্থিত হলো। উপস্থিত হয়ে ভগবানের নিকট এই গাথা ভাষণ করল :

‘স্মৃতিমানের সদাই মঙ্গল হয়। স্মৃতিমান সর্বদাই শ্রেয় এবং বৈর থেকে মুক্ত হন।’

ভগবান বললেন, ‘স্মৃতিমান ব্যক্তি সুখ লাভ করেন। স্মৃতিমান সর্বদাই শ্রেয়, কিন্তু বৈর থেকে মুক্ত নন।’

‘যাঁর মন দিন-রাত অহিংসায় রত তিনিই সর্বপ্রাণীর প্রতি মৈত্রীভাবাপন্ন এবং তাঁর কারো সঙ্গে শত্রুতা নেই।’

৫. সানু সূত্র
২৩৯. একসময় ভগবান শ্রাবস্তীর জেতবনে অনাথপিণ্ডিকের আরামে অবস্থান করছিলেন। তখন জনৈক উপাসিকার সানু নামক পুত্র যক্ষগৃহীত হয়। তাই সেই উপাসিকা বিলাপ করতে করতে সেই মুহূর্তে এই গাথাগুলো ভাষণ করলেন :

‘চতুদশী, পঞ্চদশী, পক্ষের অষ্টমী তিথি এবং প্রাতিহার্য পক্ষে যাঁরা অষ্টাঙ্গ-সমন্বিত উপোসথ পালন করেন এবং ব্রহ্মচর্য আচরণ করেন, তাঁদের সঙ্গে যক্ষগণ ক্রীড়া করেন না, অর্হৎগণের নিকট শুনেছি। কিন্তু আজ আমি দেখছি যক্ষগণ সানুর সঙ্গে ক্রীড়া করছে।’

যক্ষ বলল, ‘চতুদশী, পঞ্চদশী, পক্ষের অষ্টমী তিথি এবং প্রাতিহার্য পক্ষে যাঁরা অষ্টাঙ্গ-সমন্বিত উপোসথ পালন করেন এবং ব্রহ্মচর্য আচরণ করেন, তাঁদের সঙ্গে যক্ষগণ ক্রীড়া করেন না, এ কথা তুমি অর্হৎগণের নিকট ঠিক শুনেছ। সানুকে প্রবুদ্ধ অবস্থায় ছেড়ে দিচ্ছি, তবে যক্ষগণের এই বচন-গোপনে অথবা প্রকাশ্যে পাপকর্ম করো না। যদি তুমি পাপকর্ম কর, তাহলে উড়ে পালালেও দুঃখ থেকে তোমার মুক্তি নেই।’

সানু বলল, ‘মা, মৃতের জন্য সত্ত্বগণ ক্রন্দন করে, কারণ তাকে জীবিত দেখে না। কিন্তু মা, আমাকে জীবন্ত দেখেও আমার জন্য কাঁদছ কেন?’

উপাসিকা বলল, ‘পুত্র মৃতের জন্যই লোক ক্রন্দন করে, কারণ তাকে জীবিত দেখতে পায় না, কিন্তু যে কাম্য বিষয় ত্যাগ করে পুনরায় তা গ্রহণ করে, তার জন্যও রোদন করা হয়, কারণ সে জীবিত থেকেও মৃত।’

‘বৎস, তপ্ত অঙ্গার হতে উঠে এসে আবার তাতে পড়তে চাও। নরক হতে উদ্ধার পেয়ে আবার নরকে পড়তে চাও। কুশলকর্মে আত্মনিয়োগ কর, কারও ওপর ক্রোধান্বিত হয়ো না। জ্বলন্ত অগ্নি থেকে বের করা দ্রব্য আবার কেন দগ্ধ করতে চাও?’

৬. প্রিয়ঙ্কর সূত্র
২৪০. একসময় আয়ুষ্মান অনুরুদ্ধ শ্রাবস্তীতে অনাথপিণ্ডিকের নির্মিত জেতবন বিহারে অবস্থান করছিলেন। তখন তিনি রাতের শেষে ভোরে উঠে ধর্মপদ আবৃত্তি করছিলেন। অতঃপর প্রিয়ঙ্কর মাতা যক্ষিণী তার পুত্রকে এভাবে সন্তুষ্ট করতে লাগলেন :

‘হে প্রিয়ঙ্কর, শব্দ করো না, ভিক্ষু ধর্মপদ আবৃত্তি করছেন। ধর্মপদ জেনে আচরণ করবো, তাতে আমাদের মঙ্গল হবে।’

‘যদি প্রাণীদের প্রতি সংযত হই, সজ্ঞানে মিথ্যাভাষণ না করি, নিজের সুশীলতা শিক্ষা করি, তবেই এ পিশাচ জন্ম থেকে মুক্ত হতে পারব।’

৭. পুনর্বসু সূত্র
২৪১. একসময় ভগবান শ্রাবস্তীর জেতবনে অনাথপিণ্ডিকের নির্মিত জেতবন বিহারে অবস্থান করছিলেন। সেসময় ভগবান ভিক্ষুগণকে নির্বাণ-সম্পর্কিত ধর্মকথায় উপদেশ দিচ্ছিলেন, প্রণোদিত করছিলেন, উৎসাহিত করছিলেন, আনন্দিত করছিলেন। সেই ভিক্ষুগণও মনোযোগ-সহকারে, তন্ময় হয়ে, একাগ্রচিত্তে, উৎকর্ণ হয়ে ধর্মশ্রবণ করছিলেন। তখন পুনর্বসু মাতা যক্ষিণী এভাবে তার পুত্রকে সন্তুষ্ট করতে লাগলেন :

‘হে উত্তরা, হে পুনর্বসু যতক্ষণ আমি বুদ্ধশ্রেষ্ঠ শাস্তার ধর্মকথা শুনব ততক্ষণ তোমরা নীরব থেকো।’

‘সমস্ত গ্রন্থি' মোচনকারী নির্বাণের কথা ভগবান বলেছেন। এই ধর্মের প্রতি আমার অনুরাগ সীমাহীন।’

‘জগতে স্বীয় পতি, স্বীয় পুত্র প্রিয় হয়। আমার কাছে তার থেকে প্রিয়তর হচ্ছে এই ধর্মসন্ধান।’

‘সদ্ধর্ম শ্রবণে প্রাণীগণকে দুঃখ থেকে মুক্ত করে। প্রিয় পতি বা পুত্র তা পারে না।’

‘দুঃখগ্রস্ত, জরামরণ সংযুক্ত জগতে জরামৃত্যু হতে মুক্তির জন্য বুদ্ধ যে ধর্ম উপলব্ধি করেছেন, তা শুনতে ইচ্ছা করি। তাই পুনর্বসু, নীরব হও।’

পুনর্বসু বলল, ‘মা আমি কথা বলব না, উত্তরাও নীরবে আছে। তুমি ধর্মশ্রবণ করো, সদ্ধর্মশ্রবণ সুখকর। সদ্ধর্ম না জানার কারণে আমরা দুঃখে অবস্থান করছি।’

‘অজ্ঞানাচ্ছন্ন দেবমনুষ্যগণের উদ্দেশ্যে প্রভাকর, চক্ষুষ্মান, অন্তিম দেহধারী এ বুদ্ধ ধর্মদেশনা করছেন।’

‘সাধু, আমার গর্ভজাত পুত্র পণ্ডিত, আমার পুত্র বুদ্ধশ্রেষ্ঠের শুদ্ধ ধর্ম ভালোবাসে।’

‘হে পুনর্বসু, সুখী হও। উত্তরাও শোনো, আজ আমি সমুদ্গত হয়েছি, চার আর্যসত্য আমার সাক্ষাৎ হয়েছে।’

৮. সুদত্ত সূত্র
২৪২. একসময় ভগবান রাজগৃহে শীতবনে অবস্থান করছিলেন। সেই সময় অনাথপিণ্ডিক গৃহপতি রাজগৃহে পৌঁছলেন কোনো কার্য উপলক্ষে। তিনি শুনলেন যে ‘জগতে বুদ্ধ উৎপন্ন হয়েছেন।’ তখনই তিনি বুদ্ধদর্শনে যেতে চাইলেন। আবার তার মনে হলো : ‘আজ আর ভগবানকে দর্শন করার সময় নেই, আগামীকাল দানীয় সামগ্রী দিয়ে ভগবানের দর্শনে যাব’ এই ভেবে বুদ্ধানুগত স্মৃতি নিয়ে ঘুমিয়ে পড়লেন। তিনি রাত্রিতে ‘প্রভাত হয়েছে’ এই ধারণায় তিনবার জাগলেন। তারপর তিনি শ্মশানদ্বারে উপস্থিত হলেন। অপদেবতারা দ্বার খুলে দিল। অতঃপর গৃহপতি অনাথপিণ্ডিক যখন নগর থেকে বের হলেন, তখন আলো অন্তর্হিত হলো, অন্ধকার প্রাদুর্ভূত হলো। তার মনে ভয়, ত্রাস লোমহর্ষণ উৎপন্ন হলো। তিনি ফিরে আসতে চাইলেন। তখন যক্ষ সিবক অদৃশ্য হয়ে তাকে শোনালেন :

‘শত হাতি, শত ঘোড়া, শত অশ্বতরী রথ, মণি-মুক্তা দ্বারা শত সহস্র নারীও আপনার এক পদক্ষেপের ষোলো ভাগের এক ভাগের চেয়েও মূল্যবান নয়। হে গৃহপতি, এগিয়ে যান, গৃহপতি, আপনি এগিয়ে যান, এগিয়ে যাওয়ায় আপনার জন্য শ্রেয়, ফিরে আসা নয়।’

তখন গৃহপতি অনাথপিণ্ডিকের সামনের অন্ধকার দূর হলো, আলো দেখা দিল। যতো ভয়, ত্রাস, লোমহর্ষণ ছিল, তা চলে গেল। দ্বিতীয়বারেও গৃহপতি অনাথপিণ্ডিকের আলো অন্তর্হিত হলো, অন্ধকার প্রাদুর্ভূত হলো। তার মনে ভয়, ত্রাস লোমহর্ষণ উৎপন্ন হলো। আবারও তিনি ফিরে আসতে চাইলেন। দ্বিতীয়বারেও যক্ষ সিবক অদৃশ্য হয়ে তাকে শোনালেন :

‘শত হাতি, শত ঘোড়া, শত অশ্বতরী রথ, মণি-মুক্তা দ্বারা শত সহস্র নারীও আপনার এক পদক্ষেপের ষোলো ভাগের এক ভাগের চেয়েও মূল্যবান নয়। হে গৃহপতি, এগিয়ে যান, গৃহপতি, আপনি এগিয়ে যান, এগিয়ে যাওয়ায় আপনার জন্য শ্রেয়, ফিরে আসা নয়।’

অনন্তর গৃহপতি অনাথপিণ্ডিকের সামনের অন্ধকার দূর হলো, আলো দেখা দিল। যতো ভয়, ত্রাস, লোমহর্ষণ ছিল, তা চলে গেল। তৃতীয়বারেও গৃহপতি অনাথপিণ্ডিকেও আলো অন্তর্হিত হলো, অন্ধকার প্রাদুর্ভূত হলো। তার মনে ভয়, ত্রাস লোমহর্ষণ উৎপন্ন হলো। আবারও তিনি ফিরে আসতে চাইলেন। তৃতীয়বারেও যক্ষ সিবক অদৃশ্য হয়ে তাকে শোনালেন :

‘শত হাতি, শত ঘোড়া, শত অশ্বতরী রথ, মণি-মুক্তা দ্বারা শত সহস্র নারীও আপনার এক পদক্ষেপের ষোলো ভাগের এক ভাগের চেয়েও মূল্যবান নয়। হে গৃহপতি, এগিয়ে যান, গৃহপতি, আপনি এগিয়ে যান, এগিয়ে যাওয়ায় আপনার জন্য শ্রেয়, ফিরে আসা নয়।’

অনন্তর গৃহপতি অনাথপিণ্ডিকের সামনের অন্ধকার দূর হলো, আলো দেখা দিল। যতো ভয়, ত্রাস, লোমহর্ষণ ছিল, তা চলে গেল। তারপর গৃহপতি অনাথপিণ্ডিক সীতবনে পৌঁছলেন।

তখন ভগবান প্রত্যুষে গাত্রোত্থান করে উন্মুক্ত স্থানেচঙ্ক্রমণ করছিলেন। তিনি দূর থেকে অনাথপিণ্ডিককে আসতে দেখে চঙ্ক্রমণ বন্ধ করে প্রজ্ঞাপ্ত আসনে বসলেন। উপবিষ্ট ভগবান গৃহপতি অনাথপিণ্ডিককে এরূপ বললেন, ‘সুদত্ত, এসো।’ তারপর গৃহপতি অনাথপিণ্ডিক ‘ভগবান আমাকে নাম ধরে সম্বোধন করছেন’ এই ভেবে খুশি মনে উদগ্র হয়ে তখনই ভগবানকে পায়ে কপাল ঠেকিয়ে বন্দনাপূর্বক এরূপ বললেন, ‘ভন্তে, আপনি সুখে শয়ন করেছেন কি?’

ভগবান বললেন, ‘যিনি কামনায় লিপ্ত নন, শান্ত, এবং উপধিহীন, সে পরিনিবৃত ব্রাহ্মণ সব সময় সুখে থাকেন।’

‘সব আসক্তি ছিন্ন করে, হৃদয়ের দুঃখ ত্যাগ করে চিত্তের শান্তিপ্রাপ্ত উপশান্ত ব্যক্তি সুখে থাকেন।’

৯. প্রথম সুক্কা সূত্র
২৪৩. একসময় ভগবান রাজগৃহের বেণুবনে কলন্দকনিবাপে অবস্থান করছিলেন। সে-সময়ে ভিক্ষুণী সুক্কা মহাপরিষদে পরিবৃত হয়ে ধর্মদেশনা করছিলেন। তখন তার প্রতি অভিপ্রসন্ন এক যক্ষ রাজগৃহের রাস্তায় রাস্তায়, মোড়ে মোড়ে গিয়ে এই গাথাগুলো বলতে লাগল :

‘অমৃতপদ দেশনারতা ভিক্ষুণী সুক্কার নিকট উপস্থিত না হয়ে রাজগৃহের মানুষেরা মধুপীতের ন্যায় ঘুমিয়ে আছে।’

‘প্রাজ্ঞ ব্যক্তিরা মেঘনিঃসৃত জলপানকারী ঘর্মাক্ত পথিকের ন্যায় অবিমিশ্র ওজসম্পন্ন ধর্মসুধা যেন অতৃপ্তভাবে পান করছেন।’

১০. দ্বিতীয় সুক্কা সূত্র
২৪৪. একসময় ভগবান রাজগৃহের বেণুবনে কলন্দকনিবাপে অবস্থান করছিলেন। তখন জনৈক উপাসক ভিক্ষুণী সুক্কাকে আহার দান করলেন। তাই ভিক্ষুণী সুক্কার প্রতি অতিপ্রসন্ন যক্ষ রাজগৃহে রাস্তায় রাস্তায় মোড়ে মোড়ে এই গাথা বলল :

‘যে প্রাজ্ঞ উপাসক সব গ্রন্থি' হতে মুক্ত সুক্কাকে আহার দান করলেন, তিনি প্রভূত পুণ্যের ভাগী হবেন।’

১১. চীরা সূত্র
২৪৫. আমি এরূপ শুনেছি। একসময় ভগবান রাজগৃহে বেণুবনে কলন্দকনিবাপে অবস্থান করছিলেন। তখন জনৈক উপাসক ভিক্ষুণী চীরাকে চীবর দান করেছিলেন। তাই ভিক্ষুণী চীরার প্রতি অতিপ্রসন্ন যক্ষ রাজগৃহে রাস্তায় রাস্তায়, মোড়ে মোড়ে এই গাথা বলল :

‘যে প্রাজ্ঞ উপাসক সর্বযোগ হতে মুক্ত চীরাকে চীবর দান করছেন। তিনি প্রভূত পুণ্যের ভাগী হয়েছেন।’

১২. আলবক সূত্র
২৪৬. আমি এরূপ শুনেছি। একসময় ভগবান আলবিতে আলবক যক্ষের ভবনে অবস্থান করছিলেন। তখন আলবক যক্ষ উপস্থিত হয়ে ভগবানকে এরূপ বলল, ‘হে শ্রমণ, বের হও।’ ‘সাধু, আবুসো’ বলে ভগবান বের হলেন। ‘শ্রমণ, প্রবেশ কর।’ ‘সাধু, আবুসো’ বলে ভগবান প্রবেশ করলেন। দ্বিতীয়বারেও আলবক যক্ষ ভগবানকে এরূপ বলল, ‘শ্রমণ, বের হও।’ ‘সাধু, আবুসো’ বলে ভগবান বের হলেন। ‘শ্রমণ, প্রবেশ কর।’ ‘সাধু, আবুসো’ বলে ভগবান প্রবেশ করলেন। তৃতীয়বারেও আলবক যক্ষ ভগবানকে এরূপ বলল, ‘শ্রমণ, বের হও।’ ‘সাধু, আবুসো’ বলে ভগবান বের হলেন। ‘শ্রমণ, প্রবেশ কর।’ ‘সাধু, আবুসো’ বলে ভগবান প্রবেশ করলেন। চতুর্থবারেও আলবক যক্ষ ভগবানকে বলল, ‘শ্রমণ, বের হও।’ (তখন ভগবান বললেন) ‘আবুসো, আমি বের হবো না, তোমার যা করণীয় তা-ই করো।’(আলবক যক্ষ বলল) ‘হে শ্রমণ, আমি তোমাকে প্রশ্ন জিজ্ঞেস করব, যদি উত্তর দিতে না পার তাহলে তোমার চিত্তকে ক্ষিপ্ত করব, অথবা হৃদয় ছিন্ন-ভিন্ন করব, নতুবা দুই পা ধরে তোমাকে গঙ্গার অপর পারে ছুঁড়ে ফেলব।’ (ভগবান বললেন) ‘আবুসো, দেব-মার-ব্রহ্মলোকসহ জগতে শ্রমণ-ব্রাহ্মণ, দেব-মানবের মধ্যে এমন কাউকেও দেখি না, যে আমার চিত্তকে ক্ষিপ্ত করতে পারে, হৃদয় ছিন্ন-ভিন্ন করতে পারে, কিংবা দুই পা ধরে গঙ্গার অপর পারে ছুঁড়ে ফেলতে পারে; তবুও আবুসো, তোমার যা ইচ্ছে জিজ্ঞেস করতে পার।’

(যক্ষ আলবক গাথার মাধ্যমে ভগবানকে জিজ্ঞেস করল :)

‘এই জগতে পুরুষের শ্রেষ্ঠ ধন কী? উত্তমরূপে কী আচরণ করলে সুখ পাওয়া যায়? রসের মধ্যে সবচেয়ে সুস্বাদু রস কী? কিভাবে জীবন-যাপন করলে শ্রেষ্ঠ জীবন বলা হয়?’

ভগবান বললেন, ‘এই জগতে শ্রদ্ধা পুরুষের শ্রেষ্ঠ ধন। উত্তমরূপে ধর্ম আচরণ করলে সুখ পাওয়া যায়। রসের মধ্যে সবচেয়ে সুস্বাদু রস হচ্ছে সত্য। প্রজ্ঞাসম্পন্ন হয়ে জীবন-যাপন করলে শ্রেষ্ঠ জীবন বলা হয়।’

যক্ষ বলল, ‘কিভাবে স্রোত পার হয়? কিভাবে সাগর পার হয়? কিভাবে দুঃখকে অতিক্রম করা যায়? কিরূপে পরিশুদ্ধ হওয়া যায়?’

ভগবান বললেন, ‘শ্রদ্ধার মাধ্যমে স্রোত পার হয়। অপ্রমাদের দ্বারা সাগর পার হয়। বীর্য দ্বারা দুঃখকে অতিক্রম করা যায়। প্রজ্ঞার মাধ্যমে পরিশুদ্ধ হওয়া যায়।’

যক্ষ বলল, ‘কিরূপে প্রজ্ঞা লাভ হয়? কিরূপে ধন লাভ হয়? কিরূপে কীর্তি লাভ হয়? কিরূপে মিত্রগণ আবদ্ধ হন? ইহলোক এবং পরলোকে কিভাবে শোকগ্রস্ত হতে হয় না?’

ভগবান বললেন, ‘অপ্রমত্ত বিচক্ষণ ব্যক্তি অর্হৎগণের ধর্মে বিশ্বাসী হয়ে, ধর্ম শ্রবণেচ্ছু হয়ে নির্বাণ লাভের জন্য প্রজ্ঞা লাভ করেন। যথার্থকারী, উৎসাহী, বীর্যবান ব্যক্তির ধন লাভ হয়। সত্যবাক্যের দ্বারা কীর্তি লাভ হয়। দানশীল ব্যক্তির প্রতি মিত্রগণ আবদ্ধ হন।’

‘যে শ্রদ্ধাসম্পন্ন গৃহস্থের সত্য, দম, ধৃতি, ত্যাগ-এ চার ধর্ম আছে, সে ইহলোক ও পরলোকে শোকগ্রস্ত হয় না। যদি সত্য, দম, ত্যাগ, ক্ষান্তির চেয়েও অধিক কিছু থাকে, তবে অপরাপর শ্রমণ-ব্রাহ্মণকে জিজ্ঞেস করতে পার।’

যক্ষ বলল, ‘এখন অন্য শ্রমণ-ব্রাহ্মণকে কিভাবে জিজ্ঞেস করি, কারণ পারত্রিক অর্থ বা কল্যাণ কী তা যে আজ আমি জানতে পেরেছি। বুদ্ধ আমার মঙ্গলের জন্য আলবিতে অবস্থান করতে এসেছেন। যেখানে (দান) দিলে মহাফল হয় তা আমি আজ জানতে পেরেছি। আমি সম্বুদ্ধকে এবং ধর্মের সুধর্মতাকে প্রণাম করার জন্য গ্রামে গ্রামে নগরে নগরে বিচরণ করব।’

যক্ষ-সংযুক্ত সমাপ্ত।

স্মারক-গাথা :

ইন্দক, সক্কনাম, সূচিলোম, মণিভদ্র এবং সানু,

প্রিয়ঙ্কর, পুনর্বসু, সুদত্ত, দুই সুক্কা, চীরা, আলবি দ্বাদশ।


 

১১. শক্র-সংযুক্ত
১. প্রথম বর্গ
১. সুবীর সূত্র
২৪৭. আমি এরূপ শুনেছি। একসময় ভগবান শ্রাবস্তীর জেতবনে অনাথপিণ্ডিক কতৃক নির্মিত বিহারে অবস্থান করছিলেন। তথায় ভগবান ভিক্ষুগণকে ‘হে ভিক্ষুগণ’ বলে ডাকলেন। সেই ভিক্ষুগণও ‘হ্যাঁ ভদন্ত’ বলে সাড়া দিলেন। ভগবান এরূপ বললেন :

“হে ভিক্ষুগণ, অতীতে অসুরেরা দেবগণের বিরুদ্ধে অভিযান করছিল। তখন দেবেন্দ্র শক্র সুবীর দেবপুত্রকে আহ্বান করে বলল, ‘বৎস সুবীর, এই অসুরেরা দেবগণের বিরুদ্ধে অভিযান করছে, তুমি যাও তাদের প্রতিরোধ করো।’ ‘হ্যাঁ, প্রভু’ বলে সম্মতি প্রদান করে সুবীর দেবপুত্র দেবেন্দ্র শক্রের আদেশ ভুলে গেল। দ্বিতীয়বারেও দেবেন্দ্র শক্র সুবীর দেবপুত্রকে আহ্বান করে বলল, ‘বৎস সুবীর, এই অসুরেরা দেবগণের বিরুদ্ধে অভিযান করছে, তুমি যাও তাদের প্রতিরোধ করো।’ ‘হ্যাঁ, প্রভু’ বলে সম্মতি প্রদান করে সুবীর দেবপুত্র দেবেন্দ্র শক্রের আদেশ আবার ভুলে গেল। তৃতীয়বারেও দেবেন্দ্র শক্র সুবীর দেবপুত্রকে আহ্বান করে বলল, ‘বৎস সুবীর, এই অসুরেরা দেবগণের বিরুদ্ধে অভিযান করছে, তুমি যাও তাদের প্রতিরোধ করো।’ ‘হ্যাঁ, প্রভু’ বলে সম্মতি প্রদান করে সুবীর দেবপুত্র দেবেন্দ্র শক্রের আদেশ আবারও ভুলে গেল। তখন দেবেন্দ্রে শক্র সুবীরকে গাথায় বলল :

‘হে সুবীর, উদ্যমহীন ও প্রচেষ্টাহীন হয়ে যেখানে সুখ লাভ হয়, সেখানে যাও এবং আমাকেও সেখানে নিয়ে যাও।’

‘হে শক্র, উদ্যমহীন ব্যক্তি অলস হয়, কর্মগুলো করায় না। যেখানে সর্বকাম সমৃদ্ধ হয় সে উত্তম স্থান আমাকে দেখিয়ে দিন।’

‘হে সুবীর, যেখানে অলস, উদ্যমহীন ব্যক্তি নিরত সুখপ্রাপ্ত হয়, সেখানে যাও এবং আমাকেও তথায় নিয়ে যাও।’

‘হে দেবশ্রেষ্ঠ শক্র, যেখানে কর্মহীন, শোকহীন, ক্ষোভহীন সুখ লাভ করা যায়, সে উত্তম স্থান আমাকে দেখিয়ে দিন।’

‘হে সুবীর, কর্মহীনভাবে কেউ কোথাও জীবন ধারণ করে না, যদি থাকে, তা হবে নির্বাণের মার্গ। সেখানে যাও এবং আমাকেও সেখানে নিয়ে যাও।’

‘হে ভিক্ষুগণ, স্বীয় পুণ্যফলে জীবিকা নির্বাহকারী দেবেন্দ্র শক্র তাবতিংস স্বর্গে ঐশ্বর্য ও আধিপত্যের সাথে রাজত্ব করা সত্ত্বেও উদ্যম ও বীর্যশীলতার প্রশংসাকারী হয়। ভিক্ষুগণ, তোমরা এরূপ সুব্যাখ্যাত ধর্ম-বিনয়ে প্রব্রজিত, তাই অপ্রাপ্ত বিষয় প্রাপ্তির জন্য, অনধিগত বিষয় অধিগত করার জন্য, অপ্রত্যক্ষ বিষয় প্রত্যক্ষ করার জন্য উদ্যমশীল হও, সচেষ্ট হও; তাতেই তোমাদের শোভা পায়।’

২. সুসীম সূত্র
২৪৮. আমি এরূপ শুনেছি। একসময় ভগবান শ্রাবস্তীর জেতবনে অনাথপিণ্ডিক কতৃক নির্মিত বিহারে অবস্থান করছিলেন। তথায় ভগবান ভিক্ষুগণকে ‘হে ভিক্ষুগণ’ বলে ডাকলেন। সেই ভিক্ষুগণও ‘হ্যাঁ ভদন্ত’ বলে সাড়া দিলেন। ভগবান এরূপ বললেন :

“হে ভিক্ষুগণ, অতীতে অসুরেরা দেবগণের বিরুদ্ধে অভিযান করেছিল। তখন দেবেন্দ্র শক্র সুসীম দেবপুত্রকে আহ্বান করে বলল, ‘বৎস সুসীম, এই অসুরেরা দেবগণের বিরুদ্ধে অভিযান করছে, তুমি যাও তাদের প্রতিরোধ করো।’ ‘হ্যাঁ, প্রভু’ বলে সম্মতি প্রদান করে সুসীম দেবপুত্র দেবেন্দ্র শক্রের আদেশ ভুলে গেল। দ্বিতীয়বারেও দেবেন্দ্র শক্র সুসীম দেবপুত্রকে আহ্বান করে বলল, ‘বৎস সুসীম, এই অসুরেরা দেবগণের বিরুদ্ধে অভিযান করছে, তুমি যাও তাদের প্রতিরোধ করো।’ ‘হ্যাঁ, প্রভু’ বলে সম্মতি প্রদান করে সুসীম দেবপুত্র দেবেন্দ্র শক্রের আদেশ আবার ভুলে গেল। তৃতীয়বারেও দেবেন্দ্র শক্র সুসীম দেবপুত্রকে আহ্বান করে বলল, ‘বৎস সুসীম, এই অসুরেরা দেবগণের বিরুদ্ধে অভিযান করছে, তুমি যাও তাদের প্রতিরোধ করো।’ ‘হ্যাঁ, প্রভু’ বলে সম্মতি প্রদান করে সুসীম দেবপুত্র দেবেন্দ্র শক্রের আদেশ আবারও ভুলে গেল। তখন দেবেন্দ্রে শক্র সুসীমকে গাথায় বলল :

‘হে সুসীম, উদ্যমহীন ও প্রচেষ্টাহীন হয়ে যেখানে সুখ লাভ হয়, সেখানে যাও এবং আমাকেও সেখানে নিয়ে যাও।’

‘হে শক্র, উদ্যমহীন ব্যক্তি অলস হয়, কর্মগুলো করায় না। যেখানে সর্বকাম সমৃদ্ধ হয় সে উত্তম স্থান আমাকে দেখিয়ে দিন।’

‘হে সুসীম, যেখানে অলস, উদ্যমহীন ব্যক্তি নিরত সুখপ্রাপ্ত হয়, সেখানে যাও এবং আমাকেও তথায় নিয়ে যাও।’

‘হে দেবশ্রেষ্ঠ শক্র, যেখানে কর্মহীন, শোকহীন, ক্ষোভহীন সুখ লাভ করা যায়, সে উত্তম স্থান আমাকে দেখিয়ে দিন।’

‘হে সুসীম, কর্মহীনভাবে কেউ কোথাও জীবন ধারণ করে না, যদি থাকে, তা হবে নির্বাণের মার্গ। সেখানে যাও এবং আমাকেও সেখানে নিয়ে যাও।’

‘হে ভিক্ষুগণ, স্বীয় পুণ্যফলে জীবিকা নির্বাহকারী দেবেন্দ্র শক্র তাবতিংস স্বর্গে ঐশ্বর্য ও আধিপত্যের সাথে রাজত্ব করা সত্ত্বেও উদ্যম ও বীর্যশীলতার প্রশংসাকারী হয়। ভিক্ষুগণ, তোমরা এরূপ সুব্যাখ্যাত ধর্মবিনয়ে প্রব্রজিত, তাই অপ্রাপ্ত বিষয় প্রাপ্তির জন্য, অনধিগত বিষয় অধিগত করার জন্য, অপ্রত্যক্ষ বিষয় প্রত্যক্ষ করার জন্য উদ্যমশীল হও, সচেষ্ট হও; তাতেই তোমাদের শোভা পায়।’

৩. ধজাগ্র সূত্র
২৪৯. শ্রাবস্তী নিদান। তথায় ভগবান ভিক্ষুগণকে ‘হে ভিক্ষুগণ’ বলে ডাকলেন। ‘হ্যাঁ ভদন্ত’ বলে সেই ভিক্ষুগণও ভগবানকে প্রত্যুত্তর দিলেন। ভগবান বললেন :

“অতীতে দেবগণের সাথে অসুরগণের যুদ্ধ হয়েছিল। তখন দেবেন্দ্র শক্র তাবতিংসে অবস্থানকারী দেবগণকে আহ্বান করে বলল :

‘মহাশয়গণ, যদি যুদ্ধরত দেবগণের ভয়, ত্রাস কিংবা লোমহর্ষণ হয়, তবে সেই সময়েই আমার রথের ধজাগ্র অবলোকন করবে। আমার ধজাগ্র অবলোকন করলে ভয়, ত্রাস কিংবা লোমহর্ষণ সবই প্রহীন হবে।’

‘যদি আমার ধজাগ্র অবলোকন করতে না পার, তবে দেবরাজ প্রজাপতির ধজাগ্র অবলোকন করবে। দেবরাজ প্রজাপতির ধজাগ্র অবলোকন করলেও ভয়, ত্রাস কিংবা লোমহর্ষণ সবই প্রহীন হবে।’

‘যদি দেবরাজ প্রজাপতির ধজাগ্র অবলোকন করতে না পার, তবে দেবরাজ বর্বণের ধজাগ্র অবলোকন করলেও ভয়, ত্রাস কিংবা লোমহর্ষণ সবই চলে যাবে।’

‘যদি দেবরাজ বর্বণের ধজাগ্র অবলোকন করতে না পার, তবে দেবরাজ ঈশানের ধজাগ্র অবলোকন করবে। দেবরাজ ঈশানের ধজাগ্র অবলোকন করলেও ভয়, ত্রাস কিংবা লোমহর্ষণ সবই দূর হবে।’

‘ভিক্ষুগণ, দেবেন্দ্র শক্রের বা দেবরাজ প্রজাপতির বা দেবরাজ বর্বণ অথবা দেবরাজ ঈশানের ধজাগ্র অবলোকন করলে দেবগণের ভয়, ত্রাস কিংবা লোমহর্ষণ দূর হতেও পারে, নাও হতে পারে। তার কারণ কী? কারণ দেবেন্দ্র নিজেই অবীতরাগী, অবীতদ্বেষী, অবীতমোহী, ভীর্ব, কম্পমান, ত্রাসযুক্ত এবং পলায়নকারী।’

“ভিক্ষুগণ, আমি এরূপ বলি, ‘অরণ্যে, বৃক্ষমূলে অথবা শূন্যাগারে অবস্থানকালে যদি তোমাদের ভয়, ত্রাস বা লোমহর্ষণ উৎপন্ন হয়, তবে সেই সময়ে আমাকে এভাবে অনুস্মরণ করবে, সেই ভগবান অর্হৎ, সম্যকসম্বুদ্ধ, বিদ্যাচরণসম্পন্ন, সুগত, লোকজ্ঞ, শ্রেষ্ঠ পুরুষদমনকারী সারথি, দেব-মানবের শাস্তা, বুদ্ধ, ভগবান।’ আমাকে অনুস্মরণ করলে তোমাদের ভয়, ত্রাস বা লোমহর্ষণ সবই চলে যাবে।”

“যদি তোমরা আমাকে অনুস্মরণ করতে না পার, তাহলে ধর্মকে এভাবে অনুস্মরণ করবে, ‘ভগবান কর্তৃক ধর্ম সুন্দররূপে ব্যাখ্যাত, সন্দৃষ্টিক, অকালিক, এসে দেখার যোগ্য, নির্বাণে উপনয়নকারী, বিজ্ঞগণ কর্তৃক জ্ঞাতব্য।’ ধর্মকে অনুস্মরণ করলেও তোমাদের ভয়, ত্রাস বা লোমহর্ষণ সবই দূর হবে।”

‘যদি ধর্মকেও অনুস্মরণ করতে না পার, তবে তোমরা সংঘকে এভাবে অনুস্মরণ করবে, ‘ভগবানের শ্রাবকসংঘ সুপথে প্রতিপন্ন, ঋজুপথে প্রতিপন্ন, ন্যায়পথে প্রতিপন্ন, সমীচীন পথে প্রতিপন্ন, এই চার পুরুষযুগল বা আট পুদ্গলবিশিষ্ট ভগবানের শ্রাবকসংঘ আহবানের যোগ্য, পূজা পাবার যোগ্য, দক্ষিণা পাবার যোগ্য, নমস্কার পাবার যোগ্য এবং জগতের শ্রেষ্ঠ পুণ্যক্ষেত্র।’ সংঘকে অনুস্মরণ করলেও তোমাদের ভয়, ত্রাস বা লোমহর্ষণ সবই দূরীভূত হবে।”

‘তার কারণ কী? কারণ ভিক্ষুগণ, তথাগত অর্হৎ সম্যকসম্বুদ্ধ রাগ-দ্বেষ-মোহহীন, অভীর্ব, অকম্পমান, ত্রাসহীন, অপলায়নকারী।’ ভগবান এরূপ বললেন। এরূপ বলার পর সুগত শাস্তা আরও গাথায় বললেন :

‘ভিক্ষুগণ, অরণ্যে, বৃক্ষমূলে, খোলা জায়গায় যদি কোনো প্রকার ভয় উৎপন্ন হয় তবে সম্বুদ্ধকে অনুস্মরণ করবে।’

‘যদি লোকশ্রেষ্ঠ, পুর্বষোত্তম বুদ্ধকে স্মরণ করতে না পার, তবে সুদেশিত নির্বাণপ্রদায়ী ধর্মকে স্মরণ করবে।’

‘যদি সুদেশিত নির্বাণপ্রদায়ী ধর্মকেও স্মরণ করতে না পার, তবে অনুত্তর পুণ্যক্ষেত্র সংঘকে স্মরণ করবে।’

‘এভাবে বুদ্ধ, ধর্ম ও সংঘকে স্মরণ করলে ভয়, ত্রাস বা লোমহর্ষণ কিছুই হবে না।’

৪. বেপচিত্তি সূত্র
২৫০. শ্রাবস্তী নিদান। “হে ভিক্ষুগণ, অতীতে দেবগণের সাথে অসুরগণের যুদ্ধ হয়েছিল। তখন অসুরেন্দ্র বেপচিত্তি অসুরগণকে আহ্বান করে বলল, ‘মহাশয়গণ, যদি এই দেব-অসুর যুদ্ধে অসুরগণ জয় লাভ করে আর দেবগণ পরাজিত হয়, তবে দেবরাজ শক্রকে কণ্ঠপঞ্চম বন্ধনে[63] আবদ্ধ করে অসুরপুরে আমার নিকট নিয়ে আসবে।’ভিক্ষুগণ, দেবেন্দ্র শক্রও দেবগণকে তাবতিংসে আহ্বান করে বলল, ‘মহাশয়গণ, যদি দেব-অসুর যুদ্ধে দেবগণ জয় লাভ করে আর অসুরেরা পরাস্ত হয়, তবে অসুরেন্দ্র বেপচিত্তিকে কণ্ঠপঞ্চম বন্ধনে আবদ্ধ করে সুধর্মসভায় আমার নিকট আনবে।’ তখন সেই সংগ্রামে দেবগণ জয় লাভ করেছিল, অসুরগণ পরাস্ত হয়েছিল। তাবতিংসবাসী দেবগণ অসুরেন্দ্র বেপচিত্তিকে কণ্ঠপঞ্চম বন্ধনে আবদ্ধ করে দেবেন্দ্র শক্রের নিকট সুধর্মসভায় এনেছিল। সে-সময়ে অসুরেন্দ্র বেপচিত্তি কণ্ঠপঞ্চম বন্ধনে আবদ্ধ হয়ে সুধর্মসভায় প্রবেশের সময় ও বের হবার সময় দেবেন্দ্র শক্রকে অসভ্য কর্কশ বাক্যে আক্রোশ, গালি-গালাজ করতে লাগল। তখন সারথি মাতলি দেবেন্দ্র শক্রকে গাথায় জিজ্ঞেস করল :

‘হে শক্র, আপনি কি ভয় পেয়েছেন, নাকি দুর্বলতাবশত বেপচিত্তির মুখ থেকে এমন দুর্বাক্য শুনেও সহ্য করে আছেন?’

শক্র বললেন, ‘আমি ভয় পাইনি, দুর্বলতাবশতও বেপচিত্তিকে ক্ষমা করছি না, কিন্তু আমার মতো বিজ্ঞ ব্যক্তি কিরূপে মূর্খের সাথে বিবাদে লিপ্ত হবেন?’

মাতলি বললেন, ‘যদি মূর্খকে বাধা দেওয়া না হয় তবে সে আরও বেশি ক্রোধ প্রকাশ করে, তাই বিজ্ঞ ব্যক্তির উচিত কঠোর দণ্ডে মূর্খকে বাধা দেওয়া।’

শক্র বললেন, ‘অপরের ক্রুদ্ধভাব জেনে যিনি স্মৃতিমান হয়ে শান্ত থাকেন, তাঁর এ শান্ত থাকাই মূর্খকে বাধা দেওয়ার পক্ষে উপযুক্ত আমি মনে করি।’

মাতলি বললেন, “হে বাসব, আমি এমন ক্ষমার এই দোষ দেখি যে, যখন মূর্খ মনে করে ‘এই ব্যক্তি ভয়ে আমাকে ক্ষমা করছে’ তখন পলায়নকারীর পিছু নেওয়া গরুর মতো সে আরও বেশি চড়াও হবে।”

শক্র বললেন, ‘ভয়ে আমাকে ক্ষমা করছে’ এরূপ মনে করুক বা না করুক, সব অর্থের মাঝে সদর্থই শ্রেয়। ক্ষান্তির চেয়ে অধিকতর কিছুই নেই।’

‘যে বলবান হয়েও শান্ত থেকে দুর্বলকে ক্ষমা করে, তাকেই ক্ষান্তি বলা হয়। কারণ দুর্বলেরা তো সর্বদা ক্ষমা করে। মূর্খবল যার বল, তাকে আমি অবল বলি। ধর্মরক্ষাকারীর বলের কোনো প্রতিবাদী নেই। যে ক্রুদ্ধকে প্রতিক্রোধ করে, তাতে তার অমঙ্গলই হয়। আর যিনি ক্রুদ্ধের প্রতি ক্রোধ করেন না, তিনিই দুর্জয় সংগ্রাম জয় করেন।’

‘অপরকে ক্রুদ্ধ দেখে যিনি স্মৃতিমান হয়ে সহ্য করেন, তিনি নিজের এবং অপরের উভয়েরই মঙ্গল সাধন করেন।’

‘নিজের এবং পরের উভয়ের এমন সন্দেহ পোষণকারীকে তারাই মূর্খ মনে করে যারা ধর্মে অদক্ষ।’

‘ভিক্ষুগণ, স্বীয় পুণ্যফল উপভোগকারী দেবেন্দ্র শক্র তাবতিংস দেবগণের মধ্যে ঐশ্বর্য ও আধিপত্যে প্রতিষ্ঠিত হয়ে রাজত্ব করেও ক্ষান্তি-সংযমের প্রশংসাকারী হয়। ভিক্ষুগণ, এখানে তা-ই শোভা পায়, যদি তোমরা এমন সুব্যাখ্যাত ধর্ম-বিনয়ে প্রব্রজিত হয়ে ক্ষমাশীল ও সংযম হও।’

৫. সুভাষিত জয় সূত্র
২৫১. শ্রাবস্তীতে উৎপত্তি। হে ভিক্ষুগণ, অতীতে দেব-অসুরের মধ্যে সংগ্রাম হয়েছিল। তখন অসুরেন্দ্র বেপচিত্তি দেবেন্দ্র শক্রকে এরূপ বলল, ‘হে দেবেন্দ্র, সুভাষিতের দ্বারা জয় হোক।’ দেবেন্দ্রও বলল, ‘বেপচিত্তি, সুভাষিতের দ্বারা জয় হোক।’ অনন্তর হে ভিক্ষুগণ, দেব-অসুরগণ বিচার পরিষদে বলল, ‘এদের বাক্য সুভাষিত না দুর্ভাষিত তা জানাবেন।’ তারপর অসুরেন্দ্র বেপচিত্তি দেবেন্দ্র শক্রকে বলল, ‘দেবেন্দ্র, গাথা বলুন’, অসুরেন্দ্র এরূপ বললে দেবেন্দ্র শক্র অসুরেন্দ্র বেপচিত্তিকে বলল, ‘বেপচিত্তি, আপনারা এখানে পূর্বদেবতা, তাই আপনিই আগে বলুন।’ দেবেন্দ্র এরূপ বললে অসুরেন্দ্র বেপচিত্তি এই গাথা বলল :

‘যদি মূর্খকে বাধা দেওয়া না হয় তবে সে আরও বেশি ক্রোধ প্রকাশ করে। তাই বিজ্ঞ ব্যক্তির উচিত কঠোর দণ্ডে মূর্খকে বাধা দেওয়া।’

ভিক্ষুগণ, অসুরেন্দ্র বেপচিত্তি কর্তৃক ভাষিত এই গাথা অসুরগণ অনুমোদন করল কিন্তু দেবগণ নীরব থাকল। তখন অসুরেন্দ্র বেপচিত্তি দেবেন্দ্র শক্রকে বলল, ‘দেবেন্দ্র, এবার আপনি বলুন।’ অসুরেন্দ্র বেপচিত্তি এরূপ বললে দেবেন্দ্র শক্র এই গাথা বলল :

‘অপরের ক্রুদ্ধভাব জেনে যিনি স্মৃতিমান হয়ে শান্ত থাকেন, তাঁর এই শান্ত থাকাই মূর্খকে বাধা দেওয়ার পক্ষে উপযুক্ত আমি মনে করি।’

ভিক্ষুগণ, দেবেন্দ্র শক্র কর্তৃক ভাষিত এই গাথা দেবগণ অনুমোদন করল কিন্তু অসুরগণ নীরব থাকল। তখন দেবেন্দ্র শক্র অসুরেন্দ্র বেপচিত্তিকে বলল, ‘বেপচিত্তি, এবার আপনি বলুন।’ দেবেন্দ্র এরূপ বললে অসুরেন্দ্র বেপচিত্তি এই গাথা ভাষণ করলেন :

“হে বাসব, আমি এমন ক্ষমার এই দোষ দেখি যে, যখন মূর্খ মনে করে ‘এই ব্যক্তি ভয়ে আমাকে ক্ষমা করছে’, তখন পলায়নকারীর পিছু নেওয়া গরুর মতো সে আরও বেশি চড়াও হয়।”

“ভিক্ষুগণ, অসুরেন্দ্র বেপচিত্তি কর্তৃক ভাষিত এই গাথা অসুরগণ অনুমোদন করল কিন্তু দেবগণ নীরব থাকল। তখন অসুরেন্দ্র বেপচিত্তি দেবেন্দ্র শক্রকে বললেন, ‘দেবেন্দ্র, এবার আপনি বলুন’। অসুরেন্দ্র বেপচিত্তি এরূপ বললে দেবেন্দ্র শক্র এই গাথাগুলো বললেন :

‘ভয়ে আমাকে ক্ষমা করছে’ এরূপ মনে করুক বা না করুক, সব অর্থে মাঝে সদর্থই শ্রেয়। ক্ষান্তির চেয়ে অধিকতর কিছুই নেই।’

‘যে বলবান হয়েও শান্ত থেকে দুর্বলকে ক্ষমা করে, তাকেই ক্ষান্তি বলা হয়, কারণ দুর্বলেরা তো সর্বদা ক্ষমা করে। মূর্খবল যার বল, তাকে আমি অবল বলি। ধর্মরক্ষাকারীর বলের কোনো প্রতিবাদী নেই।’

‘যে ক্রুদ্ধকে প্রতিক্রোধ করে, তাতে তার অমঙ্গলই হয়। আর যিনি ক্রুদ্ধের প্রতি ক্রোধ করেন না, তিনিই দুর্জয় সংগ্রাম জয় করেন।’

‘অপরকে ক্রুদ্ধ দেখে যিনি স্মৃতিমান হয়ে সহ্য করেন, তিনি নিজের এবং অপরের উভয়ের মঙ্গল সাধন করেন। নিজের এবং পরের উভয়ের এমন সন্দেহ পোষণকারীকে তারাই মূর্খ মনে করে যারা ধর্মে অদক্ষ।’

“ভিক্ষুগণ, দেবেন্দ্র শক্র কর্তৃক ভাষিত এই গাথাগুলো দেবগণ অনুমোদন করল কিন্তু অসুরগণ নীবর থাকল। তখন দেব-অসুরগণের বিচার পরিষদ এই মন্তব্য করল, ‘যে গাথাগুলো অসুরেন্দ্র বেপচিত্তি বলেছেন, তা সদণ্ডাচরণভুক্ত, সশস্ত্রাচরণভুক্ত, এর কারণে কলহ-বিগ্রহ-বিবাদ উৎপন্ন হয়। আর দেবেন্দ্র শক্র যে গাথাগুলো বলেছেন, তা অদণ্ডাচরণভুক্ত, অশস্ত্রাচরণভুক্ত, [64] এর কারণে কলহ-বিগ্রহ-বিবাদ উৎপন্ন হয় না। তাই দেবেন্দ্র শক্র সুভাষিতের দ্বারা জয়ী হয়েছেন।’ ভিক্ষুগণ, এভাবে দেবেন্দ্র শক্র সুভাষিতের দ্বারা জয় লাভ করেছিল।”

৬. পাখির বাসা সূত্র
২৫২. শ্রাবস্তী নিদান। “হে ভিক্ষুগণ, অতীতে দেবগণের সাথে অসুরগণের যুদ্ধ হয়েছিল। সে যুদ্ধে অসুরগণ জয় লাভ করল আর দেবগণ পরাস্ত হলো। পরাজিত হয়ে দেবগণ উত্তরমুখী হয়ে পিছু হটতে লাগল, অসুরগণ তাদেরকে অনুসরণ করল। অনন্তর দেবেন্দ্র শক্র সারথি মাতলিকে গাথায় বলল :

‘হে মাতলি, সিম্বলিবনের (পাখিদের) বাসাগুলো এড়িয়ে চলো, আমরা অসুরগণের কাছে প্রাণ হারাব, তবুও এই পাখিরা যেন বাসাহীন না হয়।’

ভিক্ষুগণ, ‘হ্যাঁ প্রভু’ বলে সারথি মাতলি দেবেন্দ্র শক্রের কথায় সায় দিয়ে সহস্রযুক্ত আজানীয় রথ ফিরালেন। তখন অসুরগণের এরূপ মনে হয়েছিল, ‘দেবেন্দ্র শক্রের সহস্রযুক্ত আজানীয় রথ প্রত্যাবর্তন করছে, মনে হয় দেবগণ অসুরগণের সাথে দ্বিতীয়বার যুদ্ধ করবে। এই ভেবে তারা ভয়ে অসুরপুরে প্রবেশ করল। ভিক্ষুগণ, এভাবে ধর্মের দ্বারা দেবেন্দ্র শক্রের জয় লাভ হয়েছিল।’”

৭. বিশ্বাসঘাতকতাপূর্ণ নয় সূত্র
২৫৩. শ্রাবস্তীতে উৎপত্তি। “হে ভিক্ষুগণ, অতীতে নির্জনে অবস্থানকালে দেবেন্দ্র শক্রের এরূপ চিন্তা উদয় হয়েছিল, ‘যে আমার পরম শত্রু হবে তার সাথেও আমি শত্রুতা করব না।’ তখন অসুরেন্দ্র বেপচিত্তি দেবেন্দ্র শক্রের মনের চিন্তা অবগত হয়ে দেবেন্দ্র শক্রের নিকট উপস্থিত হলো। দূর থেকে অসুরেন্দ্র বেপচিত্তিকে আসতে দেখে দেবেন্দ্র শক্র তাকে বলল, ‘দাঁড়ান বেপচিত্তি, আপনি এখন ধৃত হয়েছেন।’

বেপচিত্তি বলল, ‘হে বন্ধু, আপনার মনের ভাব পূর্বে যেমন ছিল তেমন করুন। তা পরিত্যাগ করবেন না।’

শক্র বলল, ‘হে বেপচিত্তি, তবে আমার সাথে মিত্রতার শপথ করো।’

বেপচিত্তি বলল, ‘হে সুজস্পতি, মিথ্যা ভাষণে যে পাপ, আর্যনিন্দায় যে পাপ, মিত্রদ্রোহীতায় যে পাপ এবং অকৃতজ্ঞতায় যে পাপ, সেসব পাপ তাকে স্পর্শ করুক যে আপনার সাথে শত্রুতা করে।’”

৮. বেরোচন অসুরিন্দ্র সূত্র
২৫৪. শ্রাবস্তীর জেতবনে উৎপত্তি। একসময় ভগবান দিবাবিহারে গিয়ে ধ্যানস্থ হলেন। তখন দেবেন্দ্র শক্র এবং অসুরেন্দ্র বেরোচন ভগবানের নিকট উপস্থিত হলেন। উপস্থিত হয়ে উভয়ে চৌকাটের আশ্রয়ে দাঁড়ালেন। তখন অসুরেন্দ্র বেরোচন ভগবানের সমীপে এই গাথা বললেন :

‘অর্থসিদ্ধি না হওয়া পর্যন্ত লোকের চেষ্টা করা উচিত, অর্থসিদ্ধি হলেই তা শোভা পায়, এটি বেরোচনের বচন।’

শক্র বললেন, ‘অর্থসিদ্ধি না হওয়া পর্যন্ত লোকের চেষ্টা করা উচিত। অর্থসিদ্ধি হলেই তা শোভা পায়। ক্ষান্তির চেয়ে অধিকতর কিছুই নেই।’

বেরোচন বললেন, ‘সব প্রাণীর এখানে সেখানে উপযুক্ত অর্থ বা প্রয়োজন উৎপন্ন হয়। সংযোগই সব প্রাণীর পরম সম্ভোগ। অর্থসিদ্ধি হলেই তা শোভা পায়, এটি বেরোচনের বচন।’

শক্র বললেন, ‘সব প্রাণীর এখানে সেখানে উপযুক্ত অর্থ বা প্রয়োজন উৎপন্ন হয়। সংযোগই সব প্রাণীর পরম সম্ভোগ। অর্থসিদ্ধি হলেই তা শোভা পায়। ক্ষান্তির চেয়ে অধিকতর কিছুই নেই।’

৯. অরণ্যায়তন ঋষি সূত্র
২৫৫. শ্রাবস্তী নিদান। ‘ভিক্ষুগণ, অতীতে বহুসংখ্যক শীলবান, কল্যাণধর্মী ঋষি অরণ্যভূমিতে পর্ণকুঠিরে অবস্থান করতো। তখন দেবেন্দ্র শক্র এবং অসুরেন্দ্র বেপচিত্তি সেই ঋষিদের নিকট উপস্থিত হলো। অসুরেন্দ্র বেপচিত্তি জুতা না খুলে খড়গ নিয়ে, ছাতা ধরে অগ্রদ্বার দিয়ে আশ্রমে প্রবেশপূর্বক সেই ঋষিদের ডানদিক দিয়ে গেল। কিন্তু দেবেন্দ্র শক্র জুতা খুলে খড়গ আরেক জনকে দিয়ে, ছাতা নামিয়ে দ্বার দিয়ে আশ্রমে প্রবেশপূর্বক ঋষিদের অনুবাতে করজোড়ে নমস্কার করে দাঁড়াল।’ ভিক্ষুগণ, তখন ঋষিগণ দেবেন্দ্র শক্রকে গাথার মাধ্যমে বলল :

‘হে সহস্রাক্ষ দেবরাজ, চিরদীক্ষিত ঋষিগণের শরীর হতে বের হওয়া গন্ধ বাতাসে ভেসে আপনার দিকে যাচ্ছে। ঋষিদের গন্ধ অশুচি। তাই আপনি অন্যদিকে সরে দাঁড়ান।’

শক্র বললেন, ‘চিরদীক্ষিত ঋষিদের শরীর হতে বের হওয়া গন্ধ বাতাসে ভেসে আমার দিকে আসুক। ভদন্ত, মস্তকে সুচিত্রিত পুষ্পমালার ন্যায় এই গন্ধ আমরা চাই। দেবগণ এতে ঘৃণাবোধ করেন না।’

১০. সমুদ্রক সূত্র
২৫৬. শ্রাবস্তী নিদান। “হে ভিক্ষুগণ, অতীতে বহুসংখ্যক শীলবান, কল্যাণধর্মী ঋষি সমুদ্রতীরে পর্ণকুঠিরে অবস্থান করতো। তখন দেবগণের সাথে অসুরগণের যুদ্ধ বাঁধে। তাই সে শীলবান, কল্যাণধর্মী ঋষিদের মনে এই চিন্তা উদয় হলো : ‘দেবগণ ধার্মিক কিন্তু অসুরেরা অধার্মিক। অসুর থেকে আমাদের ভয়ের কারণ থাকে। তাই আমরা অসুরেন্দ্র সম্বরের কাছে গিয়ে অভয় দক্ষিণা যাচ্ঞা করব।’ তারপর সে শীলবান, কল্যাণধর্মী ঋষিগণ বলবান পুরুষের সঙ্কুচিত বাহু প্রসারিত করতে আর প্রসারিত বাহু সঙ্কুচিত করতে যতক্ষণ সময় লাগে ততক্ষণ সময়ের মধ্যে সমুদ্রতীরস্থ পর্ণকুঠির হতে অন্তর্হিত হয়ে অসুরেন্দ্র সম্বরের সম্মুখে প্রাদুর্ভূত হলো। অতঃপর শীলবান, কল্যাণধর্মী সে ঋষিগণ অসুরেন্দ্র সম্বরকে গাথার মাধ্যমে বলল :

‘ঋষিগণ সম্বরের কাছে এসে অভয় দক্ষিণা যাচ্ঞা করছেন। ভয় কিংবা অভয় যা তিনি দিতে চান, দিতে পারবেন।’

সম্বর বলল, ‘শক্রসেবক দুষ্ট ঋষিদের অভয় নেই। অভয়প্রার্থী, তোমাদের আমি ভয়ই দিচ্ছি।’

ঋষিগণ বললেন, ‘অভয় প্রার্থনা করে আপনি আমাদের ভয়ই দিলেন। আমরা তা গ্রহণ করছি, আপনার ভয় অক্ষয় হোক।’

‘যেমন বীজ বপন করা হয়, তেমন ফল লাভ হয়। কল্যাণকারী কল্যাণ লাভ করে, আর পাপকারী পাপ লাভ করে। বৎস, আপনি যে বীজ বপন করলেন, তার ফল আপনিই ভোগ করবেন।’

তারপর সে শীলবান, কল্যাণধর্মী ঋষিগণ বলবান পুরুষের সঙ্কুচিত বাহু প্রসারিত করতে আর প্রসারিত বাহু সঙ্কুচিত করতে যতক্ষণ সময় লাগে ততক্ষণ সময়ের মধ্যে অসুরেন্দ্র সম্বরের সম্মুখ হতে অন্তর্হিত হয়ে সমুদ্রতীরস্থ পর্ণকুঠিরে প্রাদুর্ভূত হলো। অনন্তর অসুরেন্দ্র সম্বর সে শীলবান, কল্যাণধর্মী ঋষিগণ কর্তৃক অভিশপ্ত হয়ে রাতে তিনবার উদ্বেগপ্রাপ্ত হলো।”

প্রথম বর্গ সমাপ্ত।

স্মারক-গাথা :

সুবীর, সুসীম, ধজাগ্র ও বেপচিত্তি সূত্র,

সুভাসিত জয়, পাখির বাসা, সাধু উক্ত।

বেরোচন অসুরিন্দ্র, অরণ্যায়তন ঋষি,

আর শেষে উক্ত সমুদ্রক ঋষি।


 

২. দ্বিতীয় বর্গ
১. ব্রতপদ সূত্র
২৫৭. শ্রাবস্তী নিদান। ‘হে ভিক্ষুগণ, দেবেন্দ্র শক্র পূর্বজন্মে মনুষ্য থাকাকালীন সাত প্রকার ব্রত গ্রহণ করেছিল, যার কারণে সে শক্রত্ব লাভ করেছে। সেই সাত প্রকার কী কী? আজীবন মা-বাবাকে ভরণপোষণ করব; আজীবন কুলের বয়োজ্যেষ্ঠদের সম্মান করব; আজীবন মৃদুভাষী হব; আজীবন অপিশুনভাষী হব; আজীবন মুক্তত্যাগী, মুক্তহস্ত, ত্যাগরত, প্রার্থীসেবক ও দানবণ্টনকারী হয়ে মাৎসর্যমলহীন চিত্তে গৃহবাস করব; আজীবন সত্য ভাষণ করব; এবং আজীবন অক্রোধী থাকব, ক্রোধ উৎপন্ন হলেও শীঘ্রই তা অপনোদন করব।’ ‘ভিক্ষুগণ, দেবেন্দ্র শক্র পূর্বজন্মে মনুষ্য থাকাকালীন এই সাত প্রকার ব্রত গ্রহণ করেছিল, যার কারণে সে শক্রত্ব লাভ করেছে।’

“তাবতিংস স্বর্গবাসী দেবগণ তাকেই ‘সৎপুরুষ’ বলেন যিনি মা-বাবাকে সেবা করেন, কুলে বয়োজ্যেষ্ঠগণকে সম্মান প্রদর্শন করেন, মৃদু মধুরভাষী, পিশুনবাক্য পরিহারকারী, মাৎসর্য অপনোদনকারী, সত্যবাদী, ক্রোধ ধ্বংসকারী হন।”

২. শক্রনাম সূত্র
২৫৮. শ্রাবস্তীর জেতবনে উৎপত্তি। তথায় ভগবান ভিক্ষুগণকে এরূপ বললেন, “হে ভিক্ষুগণ, দেবেন্দ্র শক্র পূর্বজন্মে মঘ নামক ব্যক্তি ছিল, তাই তাকে ‘মঘবা’ বলা হয়।”

“দেবেন্দ্র শক্র পূর্বজন্মের মনুষ্য থাকাকালীন আগে আগে দান দিতো, তাই তাকে ‘পুরিন্দদ’ বলা হয়।”

“দেবেন্দ্র শক্র পূর্বজন্মে মনুষ্য থাকাকালীন সুষ্ঠুভাবে দান দিতো, তাই সে ‘শক্র’ নামে অভিহিত।”

“দেবেন্দ্র শক্র পূর্বে মনুষ্যজন্মে আবাস দান করেছিল, তাই সে ‘বাসব’ নামে পরিচিত।”

“দেবেন্দ্র শক্র মুহূর্তে হাজার বিষয় চিন্তা করে, তাই তাঁকে ‘সহস্রাক্ষ’ বলা হয়।”

“দেবেন্দ্র শক্র সুজা নাম্নী অসুর-কন্যার পতি, তাই তাকে ‘সুজস্পতি’ বলা হয়।”

“দেবেন্দ্র শক্র তাবতিংস স্বর্গে দেগণের উপর আধিপত্য বিস্তার করে রাজত্ব করে, তাই তাকে ‘দেবেন্দ্র’ বলা হয়।”

‘ভিক্ষুগণ, দেবেন্দ্র শক্র পূর্বজন্মে মনুষ্য থাকাকালীন সাত প্রকার ব্রত গ্রহণ করেছিল, যার কারণে সে শক্রত্ব লাভ করেছে। সেই সাত প্রকার কী কী? আজীবন মা-বাবাকে ভরণপোষণ করব; আজীবন কুলের বয়োজ্যেষ্ঠদের সম্মান করব; আজীবন মৃদুভাষী হবো; আজীবন অপিশুনভাষী হব; আজীবন মুক্তত্যাগী, মুক্তহস্ত, ত্যাগরত, প্রার্থীসেবক ও দান বণ্টনকারী হয়ে মাৎসর্যমলহীন চিত্তে গৃহবাস করব; আজীবন সত্য ভাষণ করব; এবং আজীবন অক্রোধী থাকব, ক্রোধ উৎপন্ন হলেও শীঘ্রই তা অপনোদন করব।’ ‘ভিক্ষুগণ, দেবেন্দ্র শক্র পূর্বজন্মে মনুষ্য থাকাকালীন এই সাত প্রকার ব্রত গ্রহণ করেছিল, যার কারণে সে শক্রত্ব লাভ করেছে।’

“তাবতিংস স্বর্গবাসী দেবগণ তাকেই ‘সৎপুরুষ’ বলেন যিনি মা-বাবাকে সেবা করেন, কুলে বয়োজ্যেষ্ঠগণকে সম্মান প্রদর্শন করেন, মৃদুমধুরভাষী, পিশুনবাক্য পরিহারকারী, মাৎসর্য অপনোদনকারী, সত্যবাদী, ক্রোধ ধ্বংসকারী হন।”

৩. মহালি সূত্র
২৫৯. আমি এরূপ শুনেছি। একসময় ভগবান বৈশালীর মহাবনে কূটাগারশালায় অবস্থান করছিলেন। তখন লিচ্ছবী মহালি ভগবানের নিকট উপস্থিত হলেন। উপস্থিত হয়ে ভগবানকে অভিবাদনপূর্বক একপাশে বসলেন। বসার পর তিনি ভগবানকে বললেন :

‘ভন্তে, আপনি দেবেন্দ্র শক্রকে দেখেছেন কি?’

‘মহালি, আমি দেবেন্দ্র শক্রকে দেখেছি।’

‘ভন্তে, তিনি অবশ্যই শক্রসদৃশ হবেন, কারণ দেবেন্দ্র শক্র দুর্দশ।’

‘মহালি, আমি শক্র এবং শক্রকরণ ধর্মগুলো জানি, যেসব ধর্মে সমন্বিত হয়ে সে শক্রত্ব প্রাপ্ত হয়েছে, তাও জানি।’

“হে ভিক্ষুগণ, দেবেন্দ্র শক্র পূর্বজন্মে মঘ নামক ব্যক্তি ছিল, তাই তাকে ‘মঘবা’ বলা হয়।”

“দেবেন্দ্র শক্র পূর্বজন্মের মনুষ্য থাকাকালীন আগে আগে দান দিতো, তাই তাকে ‘পুরিন্দদ’ বলা হয়।”

“দেবেন্দ্র শক্র পূর্বজন্মে মনুষ্য থাকাকালীন সুষ্ঠভাবে দান দিতো, তাই সে ‘শক্র’ নামে অভিহিত।”

“দেবেন্দ্র শক্র পূর্বে মনুষ্যজন্মে আবাস দান করেছিল, তাই সে ‘বাসব’ নামে পরিচিত।”

“দেবেন্দ্র শক্র মুহূর্তে হাজার বিষয় চিন্তা করে, তাই তাঁকে ‘সহস্রাক্ষ’ বলা হয়।”

“দেবেন্দ্র শক্র সুজা নাম্নী অসুর-কন্যার পতি, তাই তাকে ‘সুজস্পতি’ বলা হয়।”

“দেবেন্দ্র শক্র তাবতিংস স্বর্গে দেগণের ওপর আধিপত্য বিস্তার করে রাজত্ব করে, তাই তাকে ‘দেবেন্দ্র’ বলা হয়।”

‘মহালি, দেবেন্দ্র শক্র পূর্বজন্মে মনুষ্য থাকাকালীন সাত প্রকার ব্রত গ্রহণ করেছিল, যার কারণে সে শক্রত্ব লাভ করেছে। সেই সাত প্রকার কী কী? আজীবন মা-বাবাকে ভরণপোষণ করব; আজীবন কুলের বয়োজ্যেষ্ঠদের সম্মান করব; আজীবন মৃদুভাষী হব; আজীবন অপিশুনভাষী হব; আজীবন মুক্তত্যাগী, মুক্তহস্ত, ত্যাগরত, প্রার্থীসেবক ও দান বণ্টনকারী হয়ে মাৎসর্যমলহীন চিত্তে গৃহবাস করব; আজীবন সত্য ভাষণ করব; এবং আজীবন অক্রোধী থাকব, ক্রোধ উৎপন্ন হলেও শীঘ্রই তা অপনোদন করব।’ ‘মহালি, দেবেন্দ্র শক্র পূর্বজন্মে মনুষ্য থাকাকালীন এই সাত প্রকার ব্রত গ্রহণ করেছিল, যার কারণে সে শক্রত্ব লাভ করেছে।’

“তাবতিংস স্বর্গবাসী দেবগণ তাকেই ‘সৎপুরুষ’ বলেন যিনি মা-বাবাকে সেবা করেন, কুলে বয়োজ্যেষ্ঠগণকে সম্মান প্রদর্শন করেন, মৃদু মধুরভাষী, পিশুনবাক্য পরিহারকারী, মাৎসর্য অপনোদনকারী, সত্যবাদী, ক্রোধ ধ্বংসকারী হন।”

৪. দরিদ্র সূত্র
২৬০. একসময় ভগবান রাজগৃহস্থ বেণুবনে কলন্দকনিবাপে অবস্থান করছিলেন। তথায় ভগবান ভিক্ষুগণকে ‘হে ভিক্ষুগণ’ বলে আহ্বান করলেন। সেই ভিক্ষুগণও ‘হ্যাঁ ভদন্ত’ বলে প্রত্যুত্তর দিলেন। ভগবান বললেন :

“পূর্বে এই রাজগৃহে এক জনৈক ব্যক্তি ছিল দরিদ্র, নিঃস্ব, অতিদীন; তবে সে তথাগত প্রচারিত ধর্ম-বিনয়ে শ্রদ্ধাসম্পন্ন ছিল, শীল প্রতিপালন করত এবং শ্রুতি, ত্যাগ, প্রজ্ঞা লাভের চেষ্টা করত। সে তথাগত প্রচারিত ধর্ম-বিনয়ে শ্রদ্ধাসম্পন্ন হয়ে, শীল প্রতিপালন করে এবং শ্রুতি, ত্যাগ ও প্রজ্ঞা লাভের চেষ্টা করে কায়ভেদে মৃত্যুর পর সুগতি স্বর্গলোকে উৎপন্ন হয়ে তাবতিংস দেবগণের সাহচর্য লাভ করল। সে বর্ণে, যশে অন্য দেবগণকে নিষ্প্রভ করেছিল। ভিক্ষুগণ, এ কারণে তাবতিংসবাসী অন্য দেবগণ তাকে অবজ্ঞা করতে লাগল, নিন্দা করতে লাগল, অপবাদ দিতে লাগল, ‘আশ্চর্য! অদ্ভুত! এই দেবপুত্র পূর্বে মনুষ্য থাকাকালীন দরিদ্র, নিঃস্ব, অতিদীন ছিল; কিন্তু কায়ভেদে মৃত্যুর পর সুগতি স্বর্গলোকে তাবতিংস দেবগণের সাহচর্য লাভ করেছে এবং অন্য দেবগণকে বর্ণে, যশে নিষ্প্রভ করেছে।’”

“তখন দেবেন্দ্র শক্র তাবতিংসবাসী দেবগণকে আহ্বান করে বলল, ‘মহাশয়গণ, আপনারা এই দেবপুত্রকে অবজ্ঞা করবেন না। এই দেবপুত্র পূর্বজন্মে মনুষ্য থাকাকালীন তথাগত প্রচারিত ধর্ম-বিনয়ে শ্রদ্ধাসম্পন্ন ছিলেন, শীল প্রতিপালন করতেন এবং শ্রুত, ত্যাগ, প্রজ্ঞা লাভের চেষ্টা করতেন। তিনি তথাগত প্রচারিত ধর্ম-বিনয়ে শ্রদ্ধাসম্পন্ন হয়ে, শীল প্রতিপালন করে এবং শ্রুতি, ত্যাগ ও প্রজ্ঞা লাভের চেষ্টা করে কায়ভেদে মৃত্যুর পর সুগতি স্বর্গলোকে উৎপন্ন হয়ে দেবগণের সাহচর্য লাভ করলেন এবং অন্য দেবগণকে নিষ্প্রভ করে দিচ্ছেন।’” ভিক্ষুগণ, অনন্তর দেবেন্দ্র শক্র তাবতিংসবাসী দেবগণকে অনুনয় করে এই গাথাগুলো বলল :

‘তথাগতের প্রতি যার শ্রদ্ধা অচল, সুপ্রতিষ্ঠিত; যার শীল কল্যাণকর, আর্যগণ প্রশংসিত এবং যার সংঘের প্রতি প্রসন্নতা আছে ও দৃষ্টি ঋজু তাকেই অদরিদ্র বলা হয় এবং তার জীবন অমোঘ হয়। তাই মেধাবীগণ, বুদ্ধশাসন অনুস্মরণ করে শ্রদ্ধা, শীল, প্রসন্নতা ও ধর্মদর্শনে নিয়োজিত হও।’

৫. রমণীয় সূত্র
২৬১. শ্রাবস্তীর জেতবনে উৎপত্তি। একসময় দেবেন্দ্র শক্র ভগবানের নিকট উপস্থিত হলেন। উপস্থিত হয়ে ভগবানকে অভিবাদনপূর্বক একপাশে দাঁড়ালেন। একপাশে দাঁড়িয়ে ভগবানকে এরূপে জিজ্ঞেস করলেন, ‘ভন্তে, কোন ভূমি রমণীয়?’

ভগবান বললেন, ‘সুরম্য উদ্যান, সুনির্মিত পুষ্করিণী মনুষ্য রমণীয়তার ষোলো কলার এক কলাও নয়। গ্রামে, অরণ্যে, নিচু ভূমিতে বা স্থলেযেখানে অর্হৎগণ অবস্থান করেন সে ভূমি অধিক রমণীয়।’

৬. যজমান সূত্র
২৬২. একসময় ভগবান রাজগৃহে গিজ্ঝাকূট পর্বতে অবস্থান করছেন। তখন দেবেন্দ্র শক্র ভগবানের নিকট উপস্থিত হলেন। উপস্থিত হয়ে ভগবানকে অভিবাদনপূর্বক একপাশে দাঁড়ালেন। একপাশে দাঁড়িয়ে তিনি ভগবানকে গাথার মাধ্যমে জিজ্ঞেস করলেন :

‘দানকর্ম সম্পাদনকারী মানুষের, পুণ্যাকাঙ্ক্ষী সত্ত্বের, মুক্ত হওয়ার ইচ্ছায় পুণ্যকর্ম সম্পাদনকারীর দান কোথায় দিলে মহাফলদায়ক হয়?’

ভগবান বললেন, ‘(স্রোতাপত্তি, সকৃদাগামী, অনাগামী এবং অর্হত্ত্ব) এই চার মার্গে প্রতিপন্ন এবং চার ফলে স্থিত সংঘ ঋজুভাবপ্রাপ্ত ও প্রজ্ঞা-শীল-সমাধিসম্পন্ন, তাঁদের উদ্দেশ্যে দানকর্ম সম্পাদনকারী মানুষের, পুণ্যাকাঙ্ক্ষী সত্ত্বের, মুক্ত হওয়ার ইচ্ছায় পুণ্যকর্ম সম্পাদনকারীর দান মহাফলদায়ক হয়।’

৭. বুদ্ধ বন্দনা সূত্র
২৬৩. শ্রাবস্তীর জেতবনে উৎপত্তি। সে-সময়ে ভগবান দিবাবিহারে গিয়ে ভাবনায় রত হলেন। তখন দেবেন্দ্র শক্র এবং সহম্পতি ব্রহ্মা ভগবানের নিকট আসলেন। এসে দরজায় চৌকাট ধরে দাঁড়ালেন। তখন দেবেন্দ্র শক্র ভগবানের নিকটে এই গাথা বললেন :

‘হে বীর সংগ্রামজয়ী, উঠুন। হে ঋণমুক্ত, ভারমুক্ত, জগতে বিচরণ করুন। আপনার চিত্ত পূর্ণিমা রাতের নির্মল চাঁদের ন্যায় সুবিমুক্ত।’

“হে দেবেন্দ্র, তথাগতগণ এভাবে বন্দিত হন না। তাঁরা এভাবে বন্দিত হন-

‘হে বীর সংগ্রামজয়ী, উঠুন। হে ঋণমুক্ত, সার্থবাহ, জগতে বিচরণ করুন। হে ভগবান, ধর্মদেশনা করুন, জ্ঞাতা বিদ্যমান।’”

৮. গৃহস্থ বন্দনা সূত্র
২৬৪. শ্রাবস্তী নিদান। তথায়... এরূপ বললেন, “ভিক্ষুগণ, পূর্বে দেবেন্দ্র শক্র সারথি মাতলিকে আহ্বান করে বলল, ‘হে সৌম্য মাতলি, সহস্রযুক্ত আজানীয় রথ যোজনা কর, সুরম্য স্থান দর্শনের জন্য উদ্যানে যাব।’ ‘হ্যাঁ প্রভু’ বলে সারথি মাতলি সহস্রযুক্ত আজানীয় রথ সুবিন্যস্ত করে দেবেন্দ্র শক্রকে জানাল, ‘হে প্রভু, আপনার জন্য সহস্রযুক্ত আজানীয় রথ প্রস্তুত। যদি এখন উপযুক্ত সময় মনে করেন।’” তখন দেবেন্দ্র শক্র বৈজয়ন্ত প্রাসাদ হতে অবতরণকালে করজোড়ে বিভিন্ন দিকে নমস্কার করল। অতঃপর সারথি মাতলি দেবেন্দ্র শক্রকে গাথায় বললেন :

‘হে শক্র, ভূমিবাসী সব ত্রিবিদ্যালাভী (ব্রাহ্মণ), সব ক্ষত্রিয়, চার লোকপাল মহারাজা এবং যশস্বী দেবগণ আপনাকে নমস্কার করেন, সে কোন সত্ত্ব যাকে আপনি নমস্কার করছেন?’

‘হে মাতলি, ভূমিবাসী সব ত্রিবিদ্যালাভী (ব্রাহ্মণ), সব ক্ষত্রিয়, চার লোকপাল মহারাজা এবং যশস্বী দেবগণ আমাকে নমস্কার করেন। কিন্তু আমি শীলসম্পন্ন, চিত্তসমাহিত, ব্রাহ্মচর্যপরায়ণ সম্যক প্রব্রজিতগণকে বন্দনা করি। যে গৃহস্থগণ পুণ্যকর্ম সম্পাদন করেন, শীলবান উপাসক এবং ধর্মত স্ত্রী-পুত্র প্রতিপালন করেন, আমি তাদেরকে নমস্কার করি।’

‘হে বাসব, হে শক্র, জগতে তাঁরা একান্তই শ্রেষ্ঠ, যাঁদের আপনি নমস্কার করছেন। আমিও তাঁদের নমস্কার করছি।’

‘এই বলে দেবরাজ মঘবা সুজম্পতি বিভিন্ন দিকে নমস্কার করে রথে আরোহণ করল।’

৯. শাস্তা বন্দনা সূত্র
২৬৫. শ্রাবস্তীর জেতবনে উৎপত্তি। “হে ভিক্ষুগণ, পূর্বে দেবেন্দ্র শক্র সারথি মাতলিকে আহ্বান করে বলল, ‘হে সৌম্য মাতলি, সহস্রযুক্ত আজানীয় রথ যোজনা কর, সুরম্য স্থান দর্শনের জন্য উদ্যানে যাব।’ ‘হ্যাঁ প্রভু’ বলে সারথি মাতলি সহস্রযুক্ত আজানীয় রথ সুবিন্যস্ত করে দেবেন্দ্র শক্রকে জানাল, ‘হে প্রভু, আপনার জন্য সহস্রযুক্ত আজানীয় রথ প্রস্তুত। যদি এখন উপযুক্ত সময় মনে করেন।’” তখন দেবেন্দ্র শক্র বৈজয়ন্ত প্রাসাদ হতে অবতরণকালে করজোড়ে ভগবানকে নমস্কার করল। তখন সারথি মাতলি দেবেন্দ্র শক্রকে গাথায় বললেন :

‘হে বাসব, দেব-মনুষ্যগণ আপনাকে নমস্কার করেন। এমন কোনো ব্যক্তি আছে, যাঁকে আপনি নমস্কার করছেন?’

‘হে মাতলি, যিনি সদেবক লোকে সম্যকসম্বুদ্ধ, অনোম নামক শাস্তা, তাঁকে আমি নমস্কার করছি। যাঁদের রাগ, দ্বেষ এবং অবিদ্যা পরিত্যক্ত হয়েছে, সেই ক্ষীণাসব অর্হৎগণকে আমি নমস্কার করি। রাগ-দ্বেষ ধ্বংসের জন্য, অবিদ্যা অতিক্রমণের জন্য যেই শৈক্ষ্যগণ ভবক্ষয়রত এবং অপ্রমত্তভাবে শিক্ষারত, আমি তাঁদের নমস্কার করছি।’

‘হে শক্র, হে বাসব, জগতে তাঁরা একান্তই শ্রেষ্ঠ। যাঁদের আপনি নমস্কার করছেন। আমিও তাঁদের নমস্কার করছি।’

‘এই বলে দেবরাজ মঘবা সুজম্পতি ভগবানকে নমস্কার করে রথে আরোহণ করল।’

১০. সংঘ বন্দনা সূত্র
২৬৬. শ্রাবস্তীর জেতবনে উৎপত্তি। তথায়... এরূপ বললেন, “ভিক্ষুগণ, পূর্বে দেবেন্দ্র শক্র সারথি মাতলিকে আহ্বান করে বলল, ‘হে সৌম্য মাতলি, সহস্রযুক্ত আজানীয় রথ যোজনা কর, সুরম্য স্থান দর্শনের জন্য উদ্যানে যাব।’ ‘হ্যাঁ প্রভু’ বলে সারথি মাতলি সহস্রযুক্ত আজানীয় রথ সুবিন্যস্ত করে দেবেন্দ্র শক্রকে জানাল, ‘হে প্রভু, আপনার জন্য সহস্রযুক্ত আজানীয় রথ প্রস্তুত। যদি এখন উপযুক্ত সময় মনে করেন।’” তখন দেবেন্দ্র শক্র বৈজয়ন্ত প্রাসাদ হতে অবতরণকালে করজোড়ে ভিক্ষুসংঘকে নমস্কার করল। তখন সারথি মাতলি দেবেন্দ্র শক্রকে গাথায় বলল :

‘হে বাসব, এই অশুচি দেহধারী, ঘৃণ্য দেহে আবদ্ধ, ক্ষুৎপিপাসায় পীড়িত মানুষেরা আপনাকে নমস্কার করে। এদের মধ্যে যাঁরা অনাগারিক ঋষি, তাঁদের কিরূপ আচরণ আপনি পছন্দ করেন তা বলুন। আমি আপনার বচন শুনতে ইচ্ছুক।’

‘হে মাতলি, আমি অনাগারিকগণের এসব আচরণ পছন্দ করি, যে গ্রাম থেকে তাঁরা প্রস্থান করেন, তাতে অনপেৰ হয়ে গমন করেন। তাঁদের ভাণ্ডারে, কুম্ভে, পসরায় শষ্য রাখা হয় না। তাঁরা অপরের প্রস্তুত অন্ন অন্বেষণ করেন এবং তা গ্রহণ করে সুব্রত হয়ে জীবনযাপন করেন। সে ধীরগণ সুবাক্যভাষী, নীরবে অবস্থানকারী ও সমচারী। দেবগণ অসুরগণের সাথে বিরুদ্ধভাবাপন্ন এবং মানুষেরা পরস্পরের প্রতি বিরুদ্ধভাবাপন্ন। কিন্তু তাঁরা বির্বদ্ধাচারীদের মধ্যে অবিরুদ্ধ, দণ্ডধারীদের মধ্যে নির্বৃত বা শান্ত, আদানকারীদের মধ্যে অনাদানকারী আমি তাঁদের নমস্কার করছি।’

‘হে বাসব, হে শক্র, জগতে তাঁরাই শ্রেষ্ঠ, যাঁদের আপনি নমস্কার করছেন, আমিও তাঁদের নমস্কার করছি।’

‘এই বলে দেবরাজ মঘবা সুজস্পতি ভিক্ষুসংঘকে নমস্কার করে রথে আরোহণ করল।’

দ্বিতীয় বর্গ সমাপ্ত।

স্মারক-গাথা :

দেব বিষয়ে তিনটি ব্যক্ত, দরিদ্র, রমণীয়,

যজমান, বন্দনা ও শক্র নমস্কারত্রয়।


 

৩. তৃতীয় বর্গ
১. ছেদন করে সূত্র
২৬৭. শ্রাবস্তীর জেতবনে উৎপত্তি। একসময় দেবেন্দ্র শক্র ভগবানের নিকট আসলেন। এসে ভগবানকে অভিবাদনপূর্বক একপাশে দাঁড়ালেন। একপাশে দাঁড়িয়ে ভগবানকে গাথার মাধ্যমে জিজ্ঞেস করলেন :

‘হে গৌতম, কী ছেদন করলে সুখে থাকে এবং শোক করে না? কোন এক ধর্মের বধ আপনি পছন্দ করেন?’

‘হে বাসব, ক্রোধ ছেদন করলে সুখে থাকে এবং শোক করে না, মধুরাগ্র বিষমূল ক্রোধের বধ আর্যগণ প্রশংসা করে এবং তা ধ্বংস করে শোক করে না।’

২. কুৎসিত বর্ণীয় সূত্র
২৬৮. শ্রাবস্তীর জেতবনে উৎপত্তি। তথায়... এরূপ বললেন, “হে ভিক্ষুগণ, পূর্বে কোনো এক দুর্বর্ণ কুৎসিত যক্ষ দেবেন্দ্র শক্রের আসনে বসেছিল। তখন তাবতিংসবাসী দেবগণ অবজ্ঞা, নিন্দা করতে লাগল এবং অপবাদ দিতে লাগল, ‘মহাশয়গণ, আশ্চর্য! অদ্ভুত! এই দুর্বর্ণ কুৎসিত যক্ষ দেবেন্দ্র শক্রের আসনে বসে আছে!’” ভিক্ষুগণ, তাবতিংসবাসী দেবগণ যতই তাকে অবজ্ঞা, নিন্দা, করছে এবং অপবাদ দিচ্ছে, ততই সে যক্ষ অভিরূপতর, দর্শনীয়তর এবং মনোরমতর হচ্ছিল।

“ভিক্ষুগণ, তখন দেবগণ দেবেন্দ্র শক্রের কাছে উপস্থিত হলো। উপস্থিত হয়ে দেবেন্দ্র শক্রকে এরূপ বলল, ‘প্রভু, আপনার আসনে কোনো এক দুর্বর্ণ, কুৎসিত যক্ষ বসে আছে। তা দেখে তাবতিংসবাসী দেবগণ এই বলে অবজ্ঞা, নিন্দা করছেন এবং অপবাদ দিচ্ছেন, মহাশয়গণ, আশ্চর্য! অদ্ভুত! এই দুর্বর্ণ কুৎসিত যক্ষ দেবেন্দ্র শক্রের আসনে বসে আছে!’ প্রভু, যতই দেবগণ তাকে অবজ্ঞা ও নিন্দা করছেন এবং অপবাদ দিচ্ছেন, ততই সে যক্ষ অভিরূপতর, দর্শনীয়তর এবং মনোরমতর হচ্ছে। প্রভু, অবশ্যই সে ক্রোধভক্ষ যক্ষ হবে।”

“ভিক্ষুগণ, তখন দেবেন্দ্র শক্র সে ক্রোধভক্ষ যক্ষের কাছে গেল। গিয়ে উত্তরীয় বস্ত্র একাংশ করে, দক্ষিণ জানুমণ্ডল মাটিতে স্পর্শ করে সে ক্রোধভক্ষ যক্ষকে করজোড়ে প্রণাম করল এবং তিনবার নিজের নাম শোনাল, ‘হে বন্ধু, আমি দেবেন্দ্র শক্র; বন্ধু, আমি দেবেন্দ্র শক্র।’ যতই দেবেন্দ্র শক্র নিজের নাম শোনাল ততই সে যক্ষ দুর্বর্ণতর এবং কুৎসিততর হলো। দুর্বর্ণতর এবং কুৎসিততর হয়ে তথায় অন্তর্ধান হলো।” ভিক্ষুগণ, অনন্তর দেবেন্দ্র শক্র নিজের আসনে বসে তাবতিংসবাসী দেবগণকে অনুনয় করে এই গাথাগুলো বলল :

‘আমি আহতচিত্ত বা উপহত চিত্তসম্পন্ন নই, শক্রতার কার্যে নীত হই না। দীর্ঘসময় আপনাদের প্রতি ক্রুদ্ধ হই না, আমার মাঝে ক্রোধের অবস্থান নেই।’

‘আমি ক্রুদ্ধ হয়ে কটু কথা বলি না, ধর্মের ব্যাখ্যাও করি না, বরং নিজের মঙ্গলের জন্য নিজেকে নিগ্রহ করি।’

৩. সম্বরিমায়া সূত্র
২৬৯. শ্রাবস্তীতে উৎপত্তি... ভগবান বললেন, “হে ভিক্ষুগণ, পূর্বে অসুরেন্দ্র বেপচিত্তি অসুস্থ, অত্যন্ত কষ্টকর পীড়াগ্রস্ত হয়েছিল। তখন দেবেন্দ্র শক্র অসুরেন্দ্র বেপচিত্তির কাছে গেল অসুস্থতার খোঁজ খবর নেওয়ার জন্য। অসুরেন্দ্র বেপচিত্তি দেবেন্দ্র শক্রকে দূর থেকে আসতে দেখল। দেখে দেবেন্দ্র শক্রকে এরূপ বলল, ‘হে দেবেন্দ্র, আমাকে চিকিৎসা করুন।’ ‘বেপচিত্তি, তাহলে আমাকে সম্বরিমায়া শিখিয়ে দিন।’ ‘হে বন্ধু, অসুরদের জিজ্ঞেস না করে আমি তা শিখাতে পারি না।’ভিক্ষুগণ, তখন অসুরেন্দ্র বেপচিত্তি অসুরদের জিজ্ঞেস করল, ‘বন্ধুগণ, আমি দেবেন্দ্র শক্রকে সম্বরিমায়া শিখাব কি?’ অসুরগণ বললেন, ‘প্রভু, আপনি দেবেন্দ্র শক্রকে সম্বরিমায়া শিখাবেন না।’ অনন্তর অসুরেন্দ্র বেপচিত্তি দেবেন্দ্র শক্রকে গাথার মাধ্যমে বলল :

‘হে মঘবা দেবরাজ সুজাস্পতি শক্র, মায়াবী ব্যক্তি সম্বর অসুরের ন্যায় মহানিরয়ে গিয়ে শতবর্ষ যাতনা ভোগ করে।’

৪. কলহ সূত্র
২৭০. শ্রাবস্তীতে উৎপত্তি... সে-সময়ে দুজন ভিক্ষুর মাঝে কলহ বেঁধেছিল। তন্মধ্যে একজন ভিক্ষু কথার সীমা অতিক্রম করল। তিনি (অপর ভিক্ষু) সেই ভিক্ষুর কাছে নিজের অপরাধ স্বীকার করলেন; কিন্তু সেই ভিক্ষু তা প্রতিগ্রহণ করলেন না (বা ক্ষমা করলেন না)। তখন বহুসংখ্যক ভিক্ষু ভগবানের কাছে গেলেন। গিয়ে ভগবানকে অভিবাদনপূর্বক একপাশে বসলেন। একপাশে উপবিষ্ট সেই ভিক্ষুগণ ভগবানকে এরূপ বললেন, ‘ভন্তে এখানে দুজন ভিক্ষুর মাঝে কলহ বেঁধেছিল। তন্মধ্যে একজন ভিক্ষু কথার সীমা অতিক্রম করল। তিনি (অপর ভিক্ষু) সেই ভিক্ষুর কাছে নিজের অপরাধ স্বীকার করলেন; কিন্তু সেই ভিক্ষু তা প্রতিগ্রহণ করলেন না।’

‘হে ভিক্ষুগণ, এই দুই প্রকার ব্যক্তি মূর্খ, যে অপরাধকে অপরাধ বলে দেখে না এবং যে অপরাধ স্বীকারকারীর অপরাধ যথাধর্ম প্রতিগ্রহণ করে না (বা ক্ষমা করে না)। এই দুজন ব্যক্তি মূর্খ।’ ‘ভিক্ষুগণ, এই দুজন ব্যক্তি পণ্ডিত-যে অপরাধকে অপরাধ বলে দেখে এবং যে অপরাধ স্বীকারকারীর অপরাধ যথাধর্ম প্রতিগ্রহণ করে (বা ক্ষমা করে)। এই দুজন ব্যক্তি পণ্ডিত।’

ভিক্ষুগণ, অতীতে দেবেন্দ্র শক্র সুধর্মা দেবসভায় তাবতিংসবাসী দেবগণকে অনুনয় করে এই গাথাটি বলেছিল :

‘ক্রোধ আপনাদের বশে চলে আসুক, আপনাদের মিত্রতায় জরা আঘাত না হানুক। অনিন্দনীয় ব্যক্তিকে নিন্দা করবেন না এবং পিশুন বাক্য বলবেন না। ক্রোধ পাপীজনকে পর্বতের ন্যায় মর্দন করে।’

৫. অক্রোধ সূত্র
২৭১. আমি এরূপ শুনেছি। এসময় ভগবান শ্রাবস্তীর জেতবনে অনাথপিণ্ডিকের আরামে অবস্থান করছেন। তথায় ভগবান ভিক্ষুগণকে... ভগবান এরূপ বললেন, “অতীতে দেবেন্দ্র শক্র সুধর্মা সভায় তাবতিংস স্বর্গবাসী দেবগণকে অনুনয় করে এই গাথাটি বলেছিল :

‘ক্রোধ আপনাদের বশ না করুক, ক্রোধীদের সাথে প্রতিক্রোধ করবেন না। অক্রোধ ও অহিংসা আর্যগণের প্রতিপদা, পাপীজনকে ক্রোধ পর্বতের ন্যায় মর্দন করে।’”

তৃতীয় বর্গ সমাপ্ত।

স্মারক-গাথা :

ছেদন করলে, কুৎসিত বর্ণীয়, মায়া, কলহ, অক্রোধ,

বুদ্ধশ্রেষ্ঠ দ্বারা দেশিত এই শক্র পঞ্চক।

শক্র-সংযুক্ত সমাপ্ত।

সগাথা-বর্গ প্রথম সমাপ্ত।

সংযুক্তগুলোর স্মারক-গাথা :

দেবতা, দেবপুত্র, কোশল রাজা, মার ও ভিক্ষুণী,

ব্রহ্ম, ব্রাহ্মণ, বঙ্গীস, বন, যক্ষ, শক্রে ইতি।

সংযুক্তনিকায়ের সগাথা-বর্গ সমাপ্ত।

১. দেবতা-সংযুক্ত

১. নল বর্গ

১. ওঘ অতিক্রম সূত্র

২. নির্মোক্ষ সূত্র

৩. উপনেয় সূত্র

৪. অতিবাহিত সূত্র

৫. কয়টি ছিন্ন সূত্র

৬. জাগ্রত সূত্র

৭. অবিদিত সূত্র

৮. ভুলে যাওয়া সূত্র

৯. অহংকার সূত্র

১০. অরণ্য সূত্র

২. নন্দন বর্গ

১. নন্দন সূত্র

২. আনন্দ সূত্র

৩. পুত্রসম নেই সূত্র

৪. ক্ষত্রিয় সূত্র

৫. শব্দমান বা শব্দায়িত সূত্র

৬. নিদ্রা-আলস্য সূত্র

৭. দুষ্কর সূত্র

৮. লজ্জা সূত্র

৯. কুটি সূত্র

১০. সমৃদ্ধি সূত্র

৩. শেল বর্গ

১. শেল সূত্র

২. স্পর্শ সূত্র

৩. জটা সূত্র

৪. মনোনিবারণ সূত্র

৫. অর্হৎ সূত্র

৬. উদ্ভাসিত সূত্র

৭. স্রোত সূত্র

৮. মহাধনী সূত্র

৯. চতুচক্র সূত্র

১০. এনিজঙ্ঘা সূত্র

৪. সদালাপ কায়িক বর্গ

১. সৎপুরুষ সূত্র

২. মাৎসর্য সূত্র

৩. সাধু সূত্র

৪. উপনীত না হওয়া সূত্র

৫. ছিদ্রান্বেষণসংজ্ঞী সূত্র

৬. শ্রদ্ধা সূত্র

৭. সময় সূত্র

৮. খণ্ড (টুকরা) সূত্র

৯. প্রথম পজ্জুন্নকন্যা সূত্র

১০. দ্বিতীয় পজ্জুন্নকন্যা সূত্র

৫. প্রদীপ্ত বর্গ

১. প্রদীপ্ত সূত্র

২. কী দানকারী সূত্র

৩. অন্ন সূত্র

৪. একমূল সূত্র

৫. অনোম সূত্র

৬. অপ্সরা সূত্র

৭. বৃক্ষ রোপণ সূত্র

৮. জেতবন সূত্র

৯. মাৎসর্য সূত্র

১০. ঘটিকার (কুম্ভকার) সূত্র

৬. জরা বর্গ

১. জরা সূত্র

২. অজরাগ্রস্ত সূত্র

৩. মিত্র সূত্র

৪. বস্তু সূত্র

৫. প্রথম জন সূত্র

৬. দ্বিতীয় জন সূত্র

৭. তৃতীয় জন সূত্র

৮. উন্মার্গ সূত্র

৯. সহায় সূত্র

১০. কবি সূত্র

৭. জড়িত বর্গ

১. নাম সূত্র

২. চিত্ত সূত্র

৩. তৃষ্ণা সূত্র

৪. সংযোজন সূত্র

৫. বন্ধন সূত্র

৬. অর্হৎ সূত্র

৭. প্রলোভিত সূত্র

৮. আচ্ছাদিত সূত্র

৯. ইচ্ছা সূত্র

১০. লোক বা জগৎ সূত্র

৮. ছেদন বর্গ

১. ছেদন সূত্র

২. রথ সূত্র

৩. বিত্ত সূত্র

৪. বৃষ্টি সূত্র

৫. ভীত সূত্র

৬. জীর্ণ হয় না সূত্র

৭. ঐশ্বর্য সূত্র

৮. কাম সূত্র

৯. পাথেয় সূত্র

১০. প্রদ্যোত সূত্র

১১. নির্মল সূত্র

২. দেবপুত্র-সংযুক্ত

১. প্রথম বর্গ

১. প্রথম কাশ্যপ সূত্র

২. দ্বিতীয় কাশ্যপ সূত্র

৩. মাঘ সূত্র

৪. মাগধ সূত্র

৫. দামলি সূত্র

৬. কামদ সূত্র

৭. পঞ্চালচণ্ড সূত্র

৮. তায়ন সূত্র

৯. চন্দ্র সূত্র

১০. সূর্য সূত্র

২. অনাথপিণ্ডিক বর্গ

১. চন্দিমস সূত্র

২. বেণ্ডু সূত্র

৩. দীঘলট্ঠি সূত্র

৪. নন্দন সূত্র

৫. চন্দন সূত্র

৬. বাসুদত্ত সূত্র

৭. সুব্রহ্মা সূত্র

৮. ককুধ সূত্র

৯. উত্তর সূত্র

১০. অনাথপিণ্ডিক সূত্র

৩. নানা তীর্থিয় বর্গ

১. সিব সূত্র

২. ক্ষেম সূত্র

৩. সেরি সূত্র

৪. ঘটিকার সূত্র

৫. জন্তু সূত্র

৬. রোহিতাশ্ব সূত্র

৭. নন্দ সূত্র

৮. নন্দিবিশাল সূত্র

৯. সুসীম সূত্র

১০. নানা তীর্থিয়-শ্রাবক সূত্র

৩. কোশল-সংযুক্ত

১. প্রথম বর্গ

১. দহর সূত্র

২. পুরুষ সূত্র

৩. জরা-মরণ সূত্র

৪. প্রিয় সূত্র

৫. আত্ম-রক্ষিত সূত্র

৬. অল্প সূত্র

৭. বিচারালয় সূত্র

৮. মল্লিকা সূত্র

৯. যজ্ঞ সূত্র

১০. বন্ধন সূত্র

২. দ্বিতীয় বর্গ

১. সপ্ত জটিল সূত্র

২. পঞ্চরাজ সূত্র

৩. দ্রোণপাক সূত্র

৪. প্রথম সংগ্রাম সূত্র

৫. দ্বিতীয় সংগ্রাম সূত্র

৬. মল্লিকা সূত্র

৭. অপ্রমাদ সূত্র

৮. কল্যাণমিত্র সূত্র

৯. প্রথম অপুত্রক সূত্র

১০. দ্বিতীয় অপুত্রক সূত্র

৩. তৃতীয় বর্গ

১. পুদ্গল সূত্র

২. মাতামহী সূত্র

৩. লোক সূত্র

৪. ধনুর্বিদ্যা সূত্র

৫. পর্বতোপম সূত্র

৪. মার-সংযুক্ত

১. প্রথম বর্গ

১. তপশ্চর্যা সূত্র

২. হস্তিরাজবেশ সূত্র

৩. শুভ সূত্র

৪. প্রথম মারবন্ধন সূত্র

৫. দ্বিতীয় মারবন্ধন সূত্র

৬. সর্প সূত্র

৭. নিদ্রা সূত্র

৮. আনন্দ সূত্র

৯. প্রথম আয়ু সূত্র

১০. দ্বিতীয় সূত্র

২. দ্বিতীয় বর্গ

১. পাষাণ সূত্র

২. সীংহ সূত্র

৩. প্রস্তরখণ্ড সূত্র

৪. উপযুক্ত (প্রতিরূপ) সূত্র

৫. মানস (মনসম্প্রযুক্ত) সূত্র

৬. পাত্র সূত্র

৭. ছয় স্পর্শায়তন সূত্র

৮. পিণ্ড সূত্র

৯. কৃষক সূত্র

১০. রাজত্ব সূত্র

৩. তৃতীয় বর্গ

১. বহুসংখ্যক সূত্র

২. সমৃদ্ধি সূত্র

৩. গোধিক সূত্র

৪. সাত বর্ষ অনুবন্ধ (অনুগমন) সূত্র

৫. মারকন্যা সূত্র

৫. ভিক্ষুণী-সংযুক্ত

১. আলবিকা সূত্র

২. সোমা সূত্র

৩. কৃশাগৌতমী সূত্র

৪. বিজয়া সূত্র

৫. উৎপলবর্ণা সূত্র

৬. চালা সূত্র

৭. উপচালা সূত্র

৮. শিশুপচালা সূত্র

৯. শেলা সূত্র

১০. বজিরা সূত্র

৬. ব্রহ্মা-সংযুক্ত

১. প্রথম বর্গ

১. ব্রহ্মানুনয় সূত্র

২. গৌরব সূত্র

৩. ব্রহ্মদেব সূত্র

৪. বকব্রহ্মা সূত্র

৫. অন্যতর ব্রহ্মা সূত্র

৬. ব্রহ্মলোক সূত্র

৭. কোকালিক সূত্র

৮. কৃতমোদক তিষ্য সূত্র

৯. তুরূব্রহ্ম সূত্র

১০. কোকালিক সূত্র

২. দ্বিতীয় বর্গ

১. সনৎকুমার সূত্র

২. দেবদত্ত সূত্র

৩. অন্ধকবিন্দ সূত্র

৪. অরুণবতী সূত্র

৫. পরিনির্বাণ সূত্র

৭. ব্রাহ্মণ-সংযুক্ত

১. অর্হৎ বর্গ

১. ধনঞ্জানী সূত্র

২. আক্রোশ সূত্র

৩. অসুরিন্দক সূত্র

৪. বিলঙ্গিক সূত্র

৫. অহিংসক সূত্র

৬. জটা সূত্র

৭. শুদ্ধিক সূত্র

৮. অগ্নি-পূজারী সূত্র

৯. সুন্দরিক সূত্র

১০. বহুকন্যা সূত্র

২. উপাসক বর্গ

১. কৃষি ভারদ্বাজ সূত্র

২. উদয় সূত্র

৩. দেবহিত সূত্র

৪. মহাশাল সূত্র

৫. মানোদ্যত সূত্র

৬. বিরোধী সূত্র

৭. নবকর্মীক সূত্র

৮. কাঠ আহরণকারী সূত্র

৯. মাতৃপোষক সূত্র

১০. ভিক্ষাজীবী সূত্র

১১. সঙ্গারব সূত্র

১২. খোমদুস্স সূত্র

৮. বঙ্গীস-সংযুক্ত

১. নিষ্ক্রান্ত সূত্র

২. অরতি সূত্র

৩. প্রিয়শীল সূত্র

৪. আনন্দ সূত্র

৫. সুভাষিত সূত্র

৬. সারিপুত্র সূত্র

৭. প্রবারণা সূত্র

৮. সহস্রাধিক সূত্র

৯. কোণ্ডাণ্য সূত্র

১০. মৌদগল্লায়ন সূত্র

১১. গর্গরা সূত্র

১২. বঙ্গীস সূত্র

৯. বন-সংযুক্ত

১. বিবেক সূত্র

২. উপস্থান সূত্র

৩. কাশ্যপগোত্র সূত্র

৪. বহুসংখ্যক সূত্র

৫. আনন্দ সূত্র

৬. অনুরুদ্ধ সূত্র

৭. নাগদত্ত সূত্র

৮. কুলঘরণী সূত্র

৯. বজ্জিপুত্র সূত্র

১০. সজ্ঝায় (অধ্যয়ন) সূত্র

১১. অকুশল-বিতর্ক সূত্র

১২. মধ্যাহ্নিক সূত্র

১৩. অসংযতেন্দ্রিয় সূত্র

১৪. গন্ধচোর সূত্র

১০. যক্ষ-সংযুক্ত

১. ইন্দক সূত্র

২ সক্কনাম সূত্র

৩. সূচিলোম সূত্র

৪. মণিভদ্র সূত্র

৫. সানু সূত্র

৬. প্রিয়ঙ্কর সূত্র

৭. পুনর্বসু সূত্র

৮. সুদত্ত সূত্র

৯. প্রথম সুক্কা সূত্র

১০. দ্বিতীয় সুক্কা সূত্র

১১. চীরা সূত্র

১২. আলবক সূত্র

১১. শক্র-সংযুক্ত

১. প্রথম বর্গ

১. সুবীর সূত্র

২. সুসীম সূত্র

৩. ধজাগ্র সূত্র

৪. বেপচিত্তি সূত্র

৫. সুভাষিত জয় সূত্র

৬. পাখির বাসা সূত্র

৭. বিশ্বাসঘাতকতাপূর্ণ নয় সূত্র

৮. বেরোচন অসুরিন্দ্র সূত্র

৯. অরণ্যায়তন ঋষি সূত্র

১০. সমুদ্রক সূত্র

২. দ্বিতীয় বর্গ

১. ব্রতপদ সূত্র

২. শক্রনাম সূত্র

৩. মহালি সূত্র

৪. দরিদ্র সূত্র

৫. রমণীয় সূত্র

৬. যজমান সূত্র

৭. বুদ্ধ বন্দনা সূত্র

৮. গৃহস্থ বন্দনা সূত্র

৯. শাস্তা বন্দনা সূত্র

১০. সংঘ বন্দনা সূত্র

৩. তৃতীয় বর্গ

১. ছেদন করে সূত্র

২. কুৎসিত বর্ণীয় সূত্র

৩. সম্বরিমায়া সূত্র

৪. কলহ সূত্র

৫. অক্রোধ সূত্র

[1] চার প্রকার ওঘ; যথা : কামোঘ, ভবোঘ, মিথ্যাদৃষ্টি-ওঘ, অবিদ্যা-ওঘ।

[2] মার্গের দ্বারা সত্ত্বগণ ক্লেশ-বন্ধন হতে নির্মুক্ত হয়, তদ্ধেতু মার্গই সত্ত্বগণের নির্মোক্ষ।

[3] ফল লাভের ক্ষণে সত্ত্বগণ ক্লেশ-বন্ধন হতে প্রমুক্ত হয়, তদ্ধেতু ফলকে সত্ত্বগণের প্রমোক্ষ বলা হয়।

[4] সৎকায়দৃষ্টি, বিচিকিৎসা, শীলব্রত-পরামর্শ, কামচ্ছন্দ, ব্যাপাদ।

[5] রূপরাগ বা রূপভবের প্রতি অনুরাগ, অরূপরাগ, অহংকার, ঔদ্ধত্য বা চঞ্চলতা, অবিদ্যা।

[6] রাগসঙ্গ, দ্বেষসঙ্গ, মোহসঙ্গ, মানসঙ্গ, মিথ্যাদৃষ্টি-সঙ্গ।

[7] চতুর্মহারাজিক দেবভূমির বৃষ্টি বর্ষণকারী রাজার নাম ‘পজ্জুন্ন’; তার কন্যা। (অর্থকথা)

[8] দিব্যযোগ বলতে রূপভব ও অরূপভবের প্রতি অনুরাগ।

[9] চক্ষুবিজ্ঞান উৎপত্তি বাধাদানের মাধ্যমে অন্ধত্বকরণে। (অর্থকথা)

[10] চন্দ্রিমা ও সূর্য এই দুই দেবপুত্র নাকি মহাসময় সূত্র যেদিন দেশনা করা হয়েছিল সেদিনই দুজনে স্রোতাপত্তিফল লাভ করেছিলেন। তাই এখানে ভগবান সূর্যকে ‘আমার পুত্র’ বলছেন। (অর্থকথা)

[11] দিব্যযোগ বলতে রূপভব ও অরূপভবের প্রতি অনুরাগ।

[12] পালিতে ‘সমলেহি চিন্তিতো’ অর্থাৎ মলযুক্ত ছয়জন শিক্ষকের দ্বারা চিন্তিত। তারা পূর্বতর সময়ে জন্মগ্রহণ করে সমস্ত জম্বুদ্বীপে কাটা বিছানোর ন্যায়, বিষ ঢালার ন্যায় মলযুক্ত মিথ্যাদৃষ্টিমূলক ধর্ম প্রচার করেছিলেন। (অর্থকথা)

[13] পুনর্জন্ম হতে মুক্ত।

[14] যাদের শ্রদ্ধাদি ইন্দ্রিয় তীক্ষ্ণ।

[15] যাদের শ্রদ্ধাদি ইন্দ্রিয় অতীক্ষ্ণ, দুর্বল।

[16] চার প্রকার কুশল ধ্যান। (অর্থকথা)

[17] ‘তেজোধাতুং সমাপজ্জিত্বা’ অর্থাৎ তেজ-কৃৎস্ন পরিকর্ম ভাবনা করে মূল ভিত্তি গঠনপূর্বক ধ্যান হতে উঠে। (অর্থকথা)

[18] এই ব্রহ্মলোকে অন্য সব ব্রহ্মার শরীর, বিমান ও অলংকারাদির প্রভা অতিক্রমকারী ভগবান বুদ্ধের প্রভাস্বর প্রভা দেখছেন কি? এরূপ প্রশ্ন করছেন। (অর্থকথা)

[19] ‘অপ্পমেয্যং পমিনন্তো’ অর্থাৎ অপ্রমেয় ক্ষীণাসব পুদ্গলকে ‘এতো সংখ্যক শীল, এতো পরিমাণ সমাধি, এতো পরিমাণ প্রজ্ঞা’ এভাবে পরিমাপ করা। (অর্থকথা)

[20] কোকালিক ভিক্ষুর উপাধ্যায় তুরূ স্থবির অনাগামীফল প্রাপ্ত হয়ে ব্রহ্মলোকে উৎপন্ন হয়েছিলেন। সেখানে কোকালিকের পাপকর্মের কথা শুনে তাকে উপদেশ দেয়ার জন্য কোকালিক ভিক্ষুর নিকট এসেছিলেন। (অর্থকথা)

[21] ধান পরিমাপের আড়িবিশেষ।

[22] দেবদত্ত সংঘভেদ করে বেলুবন হতে গয়াশীর্ষে যাওয়ার পর পর। (অর্থকথা)

[23] মূলে ‘একস্মিং ব্রহ্মচরিযস্মিং’। অর্থাৎ একটি ব্রহ্মচর্যে বলতে এক ধর্মদেশনায়। (অর্থকথা)

[24] এই দুইজনের মধ্যে অভিভূ স্থবির ছিলেন সারিপুত্র স্থবিরের ন্যায় প্রজ্ঞায় শ্রেষ্ঠ; আর সম্ভব স্থবির ছিলেন মহামৌদগল্লায়নের মতো সমাধিতে শ্রেষ্ঠ। (অর্থকথা)

[25] এখানে ‘মৃত্যু সেনা’ বলতে ক্লেশসেনা। (অর্থকথা)

[26] ‘অপ্রমাদের সাথে সম্পাদন কর’ অর্থাৎ স্মৃতিমান-মনোযোগী হয়ে করণীয় কার্যাদি সম্পাদন কর।ভগবান এভাবে মৃত্যুমঞ্চে শায়িত হয়ে মহাধনী কুটুম্বিক পুত্রদের ধনসার বর্ণনা করেন। এরূপে পরিনির্বাণমঞ্চে শায়িত অবস্থায় পঁয়তাল্লিশ বছর যাবৎ ভাষিত সমস্ত উপদেশ এক অপ্রমাদপদেই নিহিত করে ভাষণ করেছিলেন। (অর্থকথা)

[27] এই বাক্যটি ভগবান বুদ্ধের নয়, সঙ্গীতিকারকগণের। (অর্থকথা)

[28] তার আসল নাম ভারদ্বাজ। তিনি নাকি পাঁচশত গাথা দ্বারা তথাগতকে আক্রোশ করতে করতে এসেছিলেন। (তার আক্রোশের পরিমাণ বেশি হওয়ায়) সঙ্গীতিকারকগণ ‘আক্রোশক ভারদ্বাজ’ নামটিই গ্রহণ করেছেন। (অর্থকথা)

[29] ভারদ্বাগোত্র ব্রাহ্মণ আক্রোশক ভারদ্বাজ ব্রাহ্মণের বড় ভাই ছিলেন। (অর্থকথা)

[30] পঞ্চস্কন্ধ ধর্মের বা চার আর্যসত্য ধর্মের। (অর্থকথা)

[31] আক্রোশক ভারদ্বাজ ব্রাহ্মণের ছোট ভাই। (অর্থকথা)

[32] স্মৃতিমান হয়ে সহ্য করা ও আত্ম-পর হিতসাধন করা। (অর্থকথা)

[33] ভারদ্বাজগোত্র ব্রাহ্মণ, আক্রোশক ভারদ্বাজ ও অসুরিন্দক ভারদ্বাজের ছোটো ভাই। তিনিও ভারদ্বাজ নামে পরিচিত ছিলেন। তিনি নানা প্রকার পরিশুদ্ধ সম্ভারযুক্ত কঞ্জিক (যাগুজাতীয় তরল খাদ্য) তৈরী করে তা বিক্রয় করে করে বহুধন জমা করেন। তাই সঙ্গীতিকারকগণ তার নাম রাখেন ‘বিলঙ্গিক ভারদ্বাজ’। (অর্থকথা

[34] ‘আমার তিন তিন জন বড় ভাইকে ইনিই প্রব্রজিত করিয়েছেন’ ভেবে অধিকমাত্রায় ক্রুদ্ধ হওয়ায় কোনো কিছুই বলতে সক্ষম হননি। তাই শুধু নীরবেই দাঁড়িয়েছিলেন। (অর্থকথা)

[35] অন্তর ক্লেশপূতিস্বভাববশে পূতিযুক্ত। (অর্থকথা)

[36] কায়কর্মাদিতে অপবিত্র। (অর্থকথা)

[37] ‘ব্রাহ্মণ মাত্রই শুদ্ধ হয়’ এভাবে হাজার বাক্য বলা। (অর্থকথা)

[38] সপ্তম পিতামহের যুগ পর্যন্ত পরিশুদ্ধ জন্মে সমন্নাগত। (অর্থকথা)

[39] সেই ত্রিবিদ্যাধারী ব্রাহ্মণই এই পায়স ভোজনের উপযুক্ত, এই পায়স আপনাদের জন্য উপযুক্ত নয়। (অর্থকথা)

[40] অবীচি হতে ভবাগ্র পর্যন্ত পূজ্যস্পাদ গৌতম সদৃশ বংশমর্যাদাসম্পন্ন কোনো ক্ষীণাসব ব্রাহ্মণ নেই। (অর্থকথা)

[41] ধর্মে স্মৃতি, ধর্মকে পরস্পর সম্বন্ধ রেখে ও ধর্মে প্রতিষ্ঠিত হয়ে জীবনধারণকারীদেরই এই জীবিকাবৃত্তি, এটাই আজীব-এভাবে প্রক্ষিপ্ত হয়ে ধর্মলব্ধ খাদ্যদ্রব্য পরিভোগযোগ্য। (অর্থকথা)

[42] মনোযোগাবদ্ধ সর্বজ্ঞতা-জ্ঞান দিয়ে নিত্য প্রজ্জ্বলিত অগ্নি। (অর্থকথা)

[43] বচীসচ্চং, অথ বা পরমত্থসচ্চং, তং অত্থতো নিব্বানং-বাক্য সত্য বা সম্যক বাক্য; অথবা পরমার্থ সত্য অর্থাৎ নির্বাণ। (অর্থকথা)

[44] এখানে ‘ধর্ম’ বলতে সম্যক দৃষ্টি, সম্যক সংকল্প, সম্যক প্রচেষ্টা, সম্যক স্মৃতি ও সম্যক সমাধি। (অর্থকথা)

[45] সম্যক বাক্য, সম্যক কর্ম ও সম্যক জীবিকা। (অর্থকথা)

[46] শাশ্বতদৃষ্টি ও উচ্ছেদদৃষ্টি ত্যাগ করে আশ্রিত হওয়া। (অর্থকথা)

[47] যেসব বৃদ্ধি পেয়েছিল সেসবের উপরে কীট-পতঙ্গ পড়ে পাতাগুলো খেয়েছিল, ছোটো ছোটো একপাতা, দুই পাতা মাত্র অবশিষ্ট ছিল। (অর্থকথা)

[48] ভারদ্বাজগ্রোত্র ব্রাহ্মণের নাকি অনুক্রমে ভোগগুলো পরিক্ষয় হওয়ায় ভোগ্যসম্পত্তি প্রবিষ্ট করার অভাবে ভাণ্ডার শুন্য হয়ে গিয়েছিল। তার এদিক সেদিক সাতটি ঘর থেকে আগত ইঁদুরগুলো সেই শূন্য ভাণ্ডারে প্রবেশ করে উদ্যানক্রীড়া করার ন্যায় নৃত্য করছিল, এই বিষয়টি নিয়েই এভাবে বলা হয়েছে। (অর্থকথা)

[49] কালো ও সাদা এ দুই বর্ণ তিলক দ্বারা আহত দেহ। (অর্থকথা)

[50] ব্রাহ্মণ নাকি কারও কাছ থেকে কখনো এক কাহাপণ (টাকা), কখনো দুই কাহাপণ, কখনো দশ কাহাপণ... কখনো শত কাহাপণ এভাবে বহুজনের কাছ থেকে ঋণ গ্রহণ করেছিলেন। ঋণদাতারা ব্রাহ্মণকে দিনের বেলায় সাক্ষাৎ পান না, তাই ‘ঘর থেকে বের হওয়ার সময়ই তাকে ধরব’ বলে অতি সকালে গিয়ে ঋণ পরিশোধ করার জন্য ব্রাহ্মণকে তাগাদা দেন। (অর্থকথা)

[51] ব্রাহ্মণ কৃষিকার্যে নিশ্রয় করে জীবনধারণ করেন (এই অর্থে ‘কৃষি’), আর ভারদ্বাজ হচ্ছে তার গোত্রের নাম। (অর্থকথা)

[52] ‘তুমি যেমন বাহ্যিকভাবে কৃষিকর্ম করে শষ্য বিনষ্টকারী তৃণগুলো হাত দিয়ে বা কাস্তে দিয়ে ছেদন কর; তেমনি আমিও আধ্যাত্মিকভাবে কৃষিকর্ম করে কুশলশষ্য বিনষ্টকারী ও প্রবঞ্চনাকারী তৃণগুলো সত্য দ্বারা অর্থাৎ যথাভূত জ্ঞানে ছেদন করি।’ (অর্থকথা)

[53] কায়িক-চৈতসিক বীর্যারম্ভ। (অর্থকথা)

[54] তোমার বোঝাবহনকারী (গাড়ি) যেমন পূর্বদিকাদির মধ্যে যেকোনো একটি দিকে বহন করে, তেমনি আমার ধুরবাহীও নির্বাণাভিমুখে নিয়ে যায়। (অর্থকথা)

[55] পেটের মধ্যে সঞ্চিত বাতাসজনিত রোগ। (অর্থকথা)

[56] কুকুরেরা যেমন দলবদ্ধ হয়ে ঘেউ ঘেউ শব্দ করতে করতে শুকরকে তাড়িয়ে দেয়, বারবার মহাশব্দে শোরগোল করে; ঠিক এভাবেই তাদের স্ত্রীদের সাথে আমাকে অনেক বকাঝকা করে উচ্চৈঃস্বরে বলতে বলতে তাড়িয়ে দিয়েছিল। (অর্থকথা)

[57] ‘সবই সাদা’ বললে ‘সবই কালো’ ইত্যাদি (বিপরীত) ধারায় বিরোধকারীর মনোজ্ঞ সুখ হয়, এই অর্থে পচ্চনীকসাত। (অর্থকথা)

[58] লোকাধিপতি মহাব্রহ্মার সঙ্গ।(অর্থকথা)

[59] ব্রহ্মলোক।(অর্থকথা)

[60] সুখে উপবিষ্ট ব্যক্তিদের বসা থেকে যাতে উঠতে না হয় সেজন্য একপাশ দিয়ে প্রবেশ করা নাকি তাদের সভাধর্ম। জনসাধারণকে উঠিয়ে দিয়ে সোজা হয়ে প্রবেশ করতে নেই। ভগবান সোজা হয়ে সভার দিকে আসছিলেন, তাই তারা কুপিত হয়ে এই কথাটি বলেছিলেন। (অর্থকথা)

[61] দুই ভাগ বা দুই দিক হতে বিমুক্ত-অরূপাবচর-সমাপত্তিতে রূপকায় হতে বিমুক্ত এবং অগ্রমার্গে (অর্হত্ত্বমার্গে) নামকায় হতে বিমুক্ত। (অর্থকথা)

[62] সূচিলোম : যিনি আমাকে দেখে ভীত হয়ে পলায়ন করে, তিনিই ‘শ্রমণক’। যিনি ভয় করেন না তিনি ‘শ্রমণ’। (অর্থকথা)

[63] দুই হাতে, দুই পায়ে ও কণ্ঠে-এই পঞ্চ বন্ধনে। (অর্থকথা)

[64] দণ্ডাচরণবিরহিত, শস্ত্রাচরণবিরহিত; ‘দণ্ড বা শস্ত্র গ্রহণীয়’ এরূপ কারণ হয় না, এই অর্থে। (অর্থকথা)