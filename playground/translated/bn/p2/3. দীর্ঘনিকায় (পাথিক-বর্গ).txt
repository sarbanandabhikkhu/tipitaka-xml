সূত্রপিটকে দীর্ঘনিকায়

পাথিক-বর্গ
অনুবাদক : ভিক্ষু শীলভদ্র

১. পাথিক সূত্রান্ত
১. আমি এইরূপ শ্রবণ করিয়াছি। এক সময় ভগবান মল্লদিগের দেশে অবস্থান করিতেছিলেন। অনুপিয় নামক মল্লদিগের নগর। ভগবান পূর্বাহ্ণের বেশ ধারণপূর্বক পাত্র ও চীবর হস্তে অনুপিয় নগরে পিণ্ডার্থ প্রবেশ করিলেন। তখন তাঁহার মনে হইল, “ভিক্ষার্থ অনুপিয়তে ভ্রমণের জন্য এখনো অতিপ্রাক, অতএব ভগ্গব-গোত্ত পরিব্রাজকের আরামে তাহার নিকট গমন করিব।” এইরূপ চিন্তা করিয়া ভগবান ভগ্গবগোত্ত পরিব্রাজকের আরামে পরিব্রাজকের নিকট গমন করিলেন।

২. তখন পরিব্রাজক ভগ্গব-গোত্ত ভগবানকে বলিলেন, “ভন্তে, ভগবান আগমন করুন, স্বাগত ভগবান, বহুদিন ভগবানের এই স্থানে আগমন হয় নাই। ভগবান উপবেশন করুন, এই আসন প্রস্তুত।”

ভগবান নির্দিষ্ট আসনে উপবেশন করিলেন। পরিব্রাজক ভগ্গব-গোত্তও অন্যতর অনুচ্চ আসন গ্রহণপূর্বক এক প্রান্তে উপবেশন করিলেন। পরে তিনি ভগবানকে বলিলেন, ভন্তে, কিছুদিন পূর্বে লিচ্ছবি-পুত্র সুনক্ষত্ত আমার নিকট উপস্থিত হইয়া বলিয়াছিলেন, “ভগ্গব, আমি এক্ষণে ভগবানকে প্রত্যাখ্যান করিয়াছি। আমি আর এখন ভগবানের অনুসরণ করি না।” “ভন্তে, লিচ্ছবি-পুত্র সুনক্ষত্ত যাহা বলিয়াছেন তাহা কি সত্য?”

“ভগ্গব, তিনি যাহা বলিয়াছেন তাহা সত্য।”

৩. ভগ্গব, কিছুকাল পূর্বে লিচ্ছবি-পুত্র সুনক্ষত্ত আমার নিকট উপস্থিত হইয়া আমাকে অভিবাদনপূর্বক একপ্রান্তে উপবেশন করিয়া আমাকে বলিয়াছিলেন, “আমি এক্ষণে ভগবানকে প্রত্যাখ্যান করি, আমি এখন আর ভগবানের অনুসরণ করিব না।”

ভগ্গব, এইরূপ উক্ত হইলে আমি তাহাকে বলিলাম, সুনক্ষত্ত, আমি কি এইরূপ বলিয়াছি, সুনক্ষত্ত, তুমি এসো, আমার অনুসরণ করো?”

“ভন্তে, তাহা নহে।”

“তুমি কি আমাকে এইরূপ বলিয়াছ, ভন্তে, আমি ভগবানের অনুসরণ করিব?”

“ভন্তে, তাহা নহে।”

“তাহা হইলে, সুনক্ষত্ত, আমিও তোমাকে এইরূপ কহি নাই : সুনক্ষত্ত, এসো, আমার অনুসরণ করো; তুমিও আমাকে কহ নাই : ভন্তে, আমি ভগবানের অনুসরণ করিব। হে নির্বোধ, এইরূপ হইলে তুমি কে এবং কাহাকে প্রত্যাখ্যান করিতেছ? মূঢ়, এইস্থানে তোমার ভ্রম দেখো।”

৪. “ভন্তে, ভগবান আমাকে অলৌকিক ঋদ্ধিবল প্রদর্শন করেন না।”

“সুনক্ষত্ত, আমি কি তোমাকে এইরূপ বলিয়াছি, সুনক্ষত্ত, এসো, আমার অনুসরণ করো, আমি তোমাকে অলৌকিক ঋদ্ধিবল প্রদর্শন করিব?”

“ভন্তে, তাহা নহে।”

“তুমি কি আমাকে এইরূপ বলিয়াছ, ভন্তে, আমি ভগবানের অনুসরণ করিব, ভগবান আমাকে অলৌকিক ঋদ্ধিবল প্রদর্শন করিবেন?”

“ভন্তে, তাহা নহে।”

“এইরূপে, সুনক্ষত্ত, আমিও তোমাকে কহি নাই : সুনক্ষত্ত, এসো, আমার অনুসরণ করো, আমি তোমাকে অলৌকিক ঋদ্ধিবল প্রদর্শন করিব; তুমিও আমাকে কহ নাই : ভন্তে, আমি ভগবানের অনুসরণ করিব, ভগবান আমাকে অলৌকিক ঋদ্ধিবল প্রদর্শন করিবেন। হে নির্বোধ, এইরূপ হইলে তুমি কে এবং কাহাকে প্রত্যাখ্যান করিতেছ? সুনক্ষত্ত, তুমি কী মনে করো, আমি অলৌকিক ঋদ্ধিবল প্রদর্শন করি বা না করি, যে নিমিত্ত আমি ধর্মোপদেশ দিয়াছি তাহা পালনকারীর দুঃখ সম্যকরূপে অপনোদন করে?”

“আপনি ঋদ্ধিবল প্রদর্শন করুন বা না করুন, যে নিমিত্ত আপনি ধর্মোপদেশ দিয়াছেন, তাহা পালনকারীর দুঃখ সম্যকরূপে অপনোদন করে।”

“তাহা হইলে, সুনক্ষত্ত, অলৌকিক ঋদ্ধিবল প্রদর্শন কী করিবে? মূঢ়, এইস্থানে তোমার ভ্রম দেখো।”

৫. “ভগবান আমার নিকট পুরাতত্ত্বের[1] বর্ণনা করেন না।”

“সুনক্ষত্ত, আমি কি তোমাকে এইরূপ বলিয়াছি, এসো, সুনক্ষত্ত, আমার অনুসরণ করো, আমি তোমার নিকট পুরাতত্ত্বের বর্ণনা করিব?”

“ভন্তে, তাহা নহে।”

“তুমি কি আমাকে এইরূপ বলিয়াছ, আমি ভগবানের অনুসরণ করিব, ভগবান আমার নিকট পুরাতত্ত্বের বর্ণনা করিবেন?”

“ভন্তে, তাহা নহে।”

“এইরূপ হইলে, সুনক্ষত্ত, আমিও তোমাকে কহি নাই : সুনক্ষত্ত, এসো, আমার অনুসরণ করো, আমি তোমার নিকট পুরাতত্ত্বের বর্ণনা করিব। তুমিও আমাকে কহ নাই : আমি ভগবানের অনুসরণ করিব, ভগবান আমার নিকট পুরাতত্ত্বের বর্ণনা করিবেন। হে নির্বোধ, এইরূপ হইলে তুমি কে এবং কাহাকে প্রত্যাখ্যান করিতেছ? সুনক্ষত্ত, তুমি কী মনে করো, আমি তোমার নিকট পুরাতত্ত্বের বর্ণনা করি বা না করি, যে নিমিত্ত আমি ধর্মোপদেশ দিয়াছি তাহা পালনকারীর দুঃখ সম্যকরূপে অপনোদন করে?”

“আপনি আমার নিকট পুরাতত্ত্বের বর্ণনা করুন বা না করুন, যে নিমিত্ত আপনি ধর্মোপদেশ দিয়াছেন তাহা পালনকারীর দুঃখ সম্যকরূপে অপনোদন করে।”

“তাহা হইলে, সুনক্ষত্ত, পুরাতত্ত্বের বর্ণনা কী করিবে? মূঢ়, এইস্থানে তোমার ভ্রম দেখো।”

৬. “সুনক্ষত্ত, তুমি বজ্জীগ্রামে অনেক প্রকারে আমার প্রশংসা কীর্তন করিয়াছ, ইনিই ভগবান, অর্হৎ, সম্যকসম্বুদ্ধ, বিদ্যাচরণসম্পন্ন, সুগত, লোকজ্ঞ, অতুলনীয়, দম্যপুরুষসারথি, দেবমনুষ্যের শাস্তা, বুদ্ধ, ভগবন্ত। এইরূপে, সুনক্ষত্ত, তুমি বজ্জীগ্রামে অনেক প্রকারে আমার প্রশংসা কীর্তন করিয়াছ।

“সুনক্ষত্ত, তুমি বজ্জীগ্রামে অনেক প্রকারে ধর্মের প্রশংসা কীর্তন করিয়াছ, ধর্ম ভগবান কর্তৃক স্বাখ্যাত, উহা সাংদৃষ্টিক, অবিলম্বে ফলপ্রসূ, সর্বজগৎকে আহ্বানকারী, নির্বাণ প্রদায়ী, বিজ্ঞগণ কর্তৃক স্ব স্ব অন্তরে জ্ঞাতব্য। এইরূপে, সুনক্ষত্ত, তুমি অনেক প্রকারে বজ্জীগ্রামে ধর্মের প্রশংসা কীর্তন করিয়াছ।”

“সুনক্ষত্ত, তুমি বজ্জীগ্রামে অনেক প্রকারে সংঘের প্রশংসা কীর্তন করিয়াছ, চারি পুরুষ-যুগ অষ্ট পুরুষ সম্বলিত ভগবানের শ্রাবকসংঘ সুপ্রতিপন্ন, ঋজুপ্রতিপন্ন, ন্যায়-প্রতিপন্ন, সামীচি-প্রতিপন্ন, তাঁহারা দান, আতিথেয়তা, দক্ষিণা ও অঞ্জলিকরণের যোগ্য, তাঁহারা জগতের অনুত্তর পুণ্যক্ষেত্র। এইরূপে, সুনক্ষত্ত, তুমি বজ্জীগ্রামে অনেক প্রকারে সংঘের প্রশংসা কীর্তন করিয়াছ।”

“সুনক্ষত্ত, আমি বলিতেছি তোমার সম্বন্ধে জনগণ ঘোষণা করিবে, লিচ্ছবি-পুত্র সুনক্ষত্ত শ্রমণ গৌতমের শাসনে ব্রহ্মচর্য্য পালনে অসমর্থ হইয়া হীনার্থের সেবায় নিযুক্ত হইয়াছেন।”

ভগ্গব, আমি এইরূপ কহিলে লিচ্ছবি-পুত্র সুনক্ষত্ত এই ধর্মবিনয় পরিত্যাগপূর্বক অপায় নিরয়োন্মুখ হইয়া প্রস্থান করিলেন।

৭. ভগ্গব, এক সময় আমি বুমূদিগের দেশে অবস্থান করিতেছিলাম। তথায় উত্তরকা নামক বুমূদিগের নগর। ভগ্গব, আমি পূর্বাহ্নের বেশধারণপূর্বক পাত্র ও চীবর হস্তে পশ্চাচ্ছ্রমণ লিচ্ছবি-পুত্র সুনক্ষত্তের সহিত উত্তরকায় ভিক্ষার্থ প্রবেশ করিয়াছিলাম। ওই সময়ে অচেল কোরক্ষত্তিয় কুক্কুর ব্রত অবলম্বনপূর্বক চতুকুণ্ডিক[2] হইয়া ভূমিতে নিক্ষিপ্ত ভক্ষ্য মুখ দ্বারা গ্রহণপূর্বক ভোজন করিতেন।

“ভগ্গব, লিচ্ছবি-পুত্র সুনক্ষত্ত দেখিলেন অচেল, কুক্কুরব্রতী, কোরক্ষত্তিয় চতুকুণ্ডিক হইয়া ভূমিতে নিক্ষিপ্ত ভক্ষ্যমুখ দ্বারা গ্রহণপূর্বক ভোজন করিতেছেন। উহা দেখিয়া তাহার মনে হইল, “অর্হৎ, শ্রমণ চতুকুণ্ডিক হইয়া ভূমিতে নিক্ষিপ্ত ভক্ষ্য মুখ দ্বারা গ্রহণপূর্বক ভোজন করিতেছেন, ইনি সম্মানের যোগ্য।”

ভগ্গব, তখন আমি স্বচিত্তে সুনক্ষত্তের চিন্তা জ্ঞাত হইয়া তাহাকে বলিলাম, “মূঢ়, তুমি আপনাকে শাক্যপুত্রীয়রূপে স্বীকার করো?”

“ভগবান কেন আমাকে এইরূপ বলিলেন, মূঢ়, তুমি আপনাকে শাক্যপুত্রীয়রূপে স্বীকার করো?”

“সুনক্ষত্ত, এই নগ্ন কুক্কুরব্রতী চতুকুণ্ডিক কোরক্ষত্তিয়কে ভূমিতে নিক্ষিপ্ত ভক্ষ্য মুখ দ্বারা গ্রহণপূর্বক ভোজন করিতে দেখিয়া তুমি কী মনে করো নাই, অর্হৎ শ্রমণ চতুকুণ্ডিক হইয়া ভূমিতে নিক্ষিপ্ত ভক্ষ্য মুখ দ্বারা গ্রহণপূর্বক ভোজন করিতেছেন, ইনি সম্মানের যোগ্য?”

“ভন্তে, তাহা সত্য। আপনি কি অপরের অর্হত্ত্বে ঈর্ষা অনুভব করিতেছেন?”

“মূঢ়, আমি অপরের অর্হত্ত্বে ঈর্ষা অনুভব করিতেছি না। কিন্তু তোমারই পাপদৃষ্টি উৎপন্ন হইয়াছে, উহা পরিত্যাগ করো, উহা যেন দীর্ঘকাল তোমার অমঙ্গল ও দুঃখের কারণ না হয়। সুনক্ষত্ত, যে নগ্ন কোরক্ষত্তিয়কে তুমি সম্মানের যোগ্য অর্হৎ শ্রমণ মনে করিতেছ, তিনি সপ্তম দিবসে অলসক রোগাক্রান্ত হইয়া মৃত্যুমুখে পতিত হইবেন এবং কালকঞ্জ নামক সর্বনিকৃষ্ট অসুরদিগের মধ্যে উৎপন্ন হইবেন, মৃত্যুর পর তিনি বীরণগুল্মাবৃত শ্মশানে নিক্ষিপ্ত হইবেন। সুনক্ষত্ত, যদি ইচ্ছা হয় তুমি অচেল কোরক্ষত্তিয়ের নিকট গমন করিয়া জিজ্ঞাসা করিতে পারো, সৌম্য কোরক্ষত্তিয়, আপনার গতি অবগত আছেন? সুনক্ষত্ত, ইহা সম্ভব যে নগ্ন কোরক্ষত্তিয় তোমাকে বলিবেন, সৌম্য সুনক্ষত্ত, আমি নিজের গতি জানি, কালকঞ্জ নামক সর্বনিকৃষ্ট অসুরদিগের মধ্যে আমি উৎপন্ন হইব।”

ভগ্গব, তৎপরে লিচ্ছবি-পুত্র সুনক্ষত্ত অচেল কোরক্ষত্তিয়ের নিকট গমনপূর্বক তাহাকে বলিল, “সৌম্য কোরক্ষত্তিয়, শ্রমণ গৌতম বলিয়াছেন অচেল কোরক্ষত্তিয় সপ্তম দিবসে অলসক রোগে মৃত্যুমুখে পতিত হইবেন এবং কালকঞ্জ নামক সর্বনিকৃষ্ট অসুরদিগের মধ্যে উৎপন্ন হইবেন, মৃত্যুর পর তিনি বীরণগুল্মাবৃত শ্মশানে নিক্ষিপ্ত হইবেন। সৌম্য কোরক্ষত্তিয়, আপনি পর্যাপ্ত পরিমাণে আহার ও পান করুন, যাহাতে শ্রমণ গৌতমের বাক্য মিথ্যা হয়।”

৮. “অনন্তর, ভগ্গব, সুনক্ষত্ত এক দুই দিন করিয়া সাত দিবারাত্রি গণনা করিল, সে তথাগতের প্রতি বিশ্বাস স্থাপন করিল না। অতঃপর সপ্তম দিবসে অচেলক কোরক্ষত্তিয় অলসক রোগে মৃত্যুমুখে পতিত হইয়া কালকঞ্জ নামক সর্বনিকৃষ্ট অসুরদিগের মধ্যে উৎপন্ন হইল, মৃত্যুর পর সে বীরণগুল্মাবৃত শ্মশানে নিক্ষিপ্ত হইল।”

৯. ভগ্গব, সুনক্ষত্ত শুনিলেন, অচেল কোরক্ষত্তিয় অলসক রোগে মৃত্যুমুখে পতিত হইয়া বীরণগুল্মাবৃত শ্মশানে নিক্ষিপ্ত হইয়াছেন। তখন, ভগ্গব, লিচ্ছবি-পুত্র সুনক্ষত্ত বীরণগুল্মাবৃত শ্মশানে কোরক্ষত্তিয়ের নিকট গমনপূর্বক তাহাকে তিনবার পাণি দ্বারা প্রহার করিয়া বলিলেন, “সৌম্য কোরক্ষত্তিয়, আপনার কী গতি জানেন?” অতঃপর, ভগ্গব, অচেল কোরক্ষত্তিয় হস্ত দ্বারা পৃষ্ঠদেশ মুছিয়া উত্থান করিল এবং বলিল, “সৌম্য সুনক্ষত্ত, আমি স্বীয় গতি জানি। কালকঞ্জ নামক সর্বনিকৃষ্ট অসুরদিগের মধ্যে আমি উৎপন্ন হইয়াছি।” ইহা বলিয়াই সে উত্তান হইয়া পতিত হইল।

১০. অনন্তর, ভগ্গব, লিচ্ছবি-পুত্র সুনক্ষত্ত আমার নিকট উপস্থিত হইয়া আমাকে অভিবাদনান্তে এক প্রান্তে উপবিষ্ট হইলেন। পরে আমি তাহাকে বলিলাম, “সুনক্ষত্ত, তুমি কী মনে করো, অচেল কোরক্ষত্তিয়ের সম্বন্ধে আমি যাহা বলিয়াছিলাম, ঠিক সেইরূপই হইয়াছে, অথবা তাহার অন্যথা হইয়াছে?”

“ভগবান যাহা বলিয়াছিলেন, ঠিক সেইরূপই হইয়াছে, তাহার অন্যথা হয় নাই।”

“সুনক্ষত্ত, তুমি কী মনে করো, এইরূপ হইলে অলৌকিক ঋদ্ধিবল প্রদর্শিত হইয়াছে অথবা না?”

“ভন্তে, এইরূপ অবস্থায় অবশ্যই অলৌকিক ঋদ্ধিবল প্রদর্শিত হইয়াছে, হয় নাই তাহা নয়।”

“মূঢ়, আমি এইরূপ অলৌকিক ঋদ্ধিবল প্রদর্শন করিলেও তুমি বলিয়াছ, ভগবান আমাকে অলৌকিক ঋদ্ধিবল প্রদর্শন করেন না। নির্বোধ, এইস্থানে তোমার ভ্রম দেখো।”

“ভগ্গব, আমি এইরূপ কহিলে লিচ্ছবি-পুত্র সুনক্ষত্ত এই ধর্মবিনয় পরিত্যাগপূর্বক অপায়-নিরয়োন্মুখ হইয়া প্রস্থান করিলেন।

১১. ভগ্গব, এক সময় আমি বৈশালির মহাবনে কূটাগারশালায় অবস্থান করিতেছিলাম। ওই সময়ে অচেল কন্দরমসুক বজ্জীগ্রাম বৈশালিতে বিপুল লাভ ও যশ সমন্বিত হইয়া বাস করিতেছিলেন। তিনি সপ্তবিধ ব্রত সম্পূর্ণরূপে গ্রহণ করিয়াছিলেন, “যাবজ্জীবন অচেলক রহিব, বস্ত্র পরিধান করিব না, যাবজ্জীবন ব্রহ্মচারী রহিব, মৈথুন ধর্মের সেবা করিব না, যাবজ্জীবন সুরা ও মাংসে জীবন ধারণ করিব, পক্বান্ন মিষ্টান্নাদি ভোজন করিব না, বৈশালির পূর্বদিকস্থ উদেন চৈত্য অতিক্রম করিব না, বৈশালির দক্ষিণস্থ গোতমক চৈত্য অতিক্রম করিব না, বৈশালির পশ্চিমস্থ সত্তম্ব নামক চৈত্য অতিক্রম করিব না, বৈশালির উত্তরস্থ বহুপুত্ত নামক চৈত্য অতিক্রম করিব না।” তিনি এই সপ্তবিধ ব্রত সমাদান হেতু বজ্জীগ্রামে বিপুল লাভ ও যশ অর্জন করিয়াছিলেন।

১২. অতঃপর, ভগ্গব, লিচ্ছবি-পুত্র সুনক্ষত্ত অচেল কন্দরমসুকের নিকট গমনপূর্বক তাহাকে প্রশ্ন জিজ্ঞাসা করিল। প্রশ্ন জিজ্ঞাসিত হইয়া অচেল কন্দরমসুক উত্তরদানে অসমর্থ হইয়া তাহার প্রতি ক্রোধ, বিদ্বেষ ও বিরক্তি প্রকাশ করিল। তখন সুনক্ষত্ত চিন্তা করিল, “সাধু, অর্হৎ, শ্রমণের বিরক্তি উৎপাদন করিয়াছি, ইহা যেন দীর্ঘকাল আমার অমঙ্গল ও দুঃখের কারণ না হয়।”

১৩. ভগ্গব, তদনন্তর সুনক্ষত্ত আমার নিকট উপস্থিত হইয়া আমাকে অভিবাদনান্তে একপ্রান্তে উপবিষ্ট হইলে আমি তাহাকে বলিলাম, “মূঢ়, তুমি আপনাকে শাক্যপুত্রীয়রূপে স্বীকার করো?” “ভগবান কেন এইরূপ বলিতেছেন?”

“সুনক্ষত্ত, তুমি অচেল কন্দরমসুকের নিকট গমন করিয়া তাহাকে প্রশ্ন করো নাই? সে তোমার প্রশ্নের উত্তরদানে অসমর্থ হইয়া ক্রোধ, বিদ্বেষ ও বিরক্তি প্রকাশ করিয়াছিল। তুমি এইরূপ চিন্তা করিয়াছিলে, সাধু, অর্হৎ, শ্রমণের বিরক্তি উৎপাদন করিয়াছি, ইহা যেন দীর্ঘকাল আমার অমঙ্গল ও দুঃখের কারণ না হয়।”

“ভন্তে, তাহা সত্য। আপনি কি অপরের অর্হত্ত্বে ঈর্ষা অনুভব করিতেছেন?”

“মূঢ়, আমি অপরের অর্হত্ত্বে ঈর্ষা অনুভব করিতেছি না। কিন্তু তোমারই পাপদৃষ্টি উৎপন্ন হইয়াছে, উহা পরিত্যাগ করো, উহা যেন দীর্ঘকাল তোমার অমঙ্গল ও দুঃখের কারণ না হয়। সুনক্ষত্ত, যে অচেল কন্দরমসুককে তুমি সাধু, অর্হৎ, শ্রমণ মনে করিতেছ, তিনি অচিরে বস্ত্রপরিহিত হইয়া নারীগণসহ বিচরণ করিবেন এবং সুপক্ব অন্নাদি ভোজনে রত হইয়া বৈশালির সর্ব চৈত্য অতিক্রম করিয়া যশোহীন হইয়া দেহত্যাগ করিবেন।

অনন্তর, ভগ্গব, অচেল কন্দরমসুক অচিরে বস্ত্রধারণ করিয়া নারীগণসহ বিচরণ এবং সুপক্ব অন্নাদি ভোজনে রত হইয়া বৈশালির সর্ব চৈত্য অতিক্রমপূর্বক যশোহীন হইয়া দেহত্যাগ করিলেন।

১৪. লিচ্ছবি-পুত্র সুনক্ষত্ত শ্রবণ করিলেন, অচেল কন্দরমসুক বস্ত্রধারণ করিয়া নারীগণসহ বিচরণ এবং সুপক্ব অন্নাদি ভোজনে রত হইয়া বৈশালির সর্ব চৈত্য অতিক্রমপূর্বক যশোহীন হইয়া দেহত্যাগ করিয়াছেন। ভগ্গব, তখন সুনক্ষত্ত আমার নিকট উপস্থিত হইয়া আমাকে অভিবাদনান্তে একপ্রান্তে উপবিষ্ট হইলে আমি তাহাকে বলিলাম :

“সুনক্ষত্ত, তুমি কী মনে করো, অচেল কন্দরমসুকের সম্বন্ধে আমি যাহা ব্যক্ত করিয়াছিলাম, সেইরূপই হইয়াছে, অথবা তাহার অন্যথা হইয়াছে?

“ওই সম্বন্ধে ভগবান যাহা ব্যক্ত করিয়াছিলেন, সেইরূপই হইয়াছে, তাহার অন্যথা হয় নাই।”

“সুনক্ষত্ত, তুমি কী মনে করো, এইরূপ ক্ষেত্রে অলৌকিক ঋদ্ধিবল প্রদর্শিত হইয়াছে, অথবা না?”

“ভন্তে, অবশ্যই এ ক্ষেত্রে অলৌকিক ঋদ্ধিবল প্রদর্শিত হইয়াছে, তাহা যে হয় নাই তাহা নয়।

মূঢ়, আমি এইরূপ অলৌকিক ঋদ্ধিবল প্রদর্শন করিলেও তুমি বলিয়াছ, ভগবান আমাকে অলৌকিক ঋদ্ধিবল প্রদর্শন করেন না। নির্বোধ, এই স্থানে তোমার ভ্রম দেখো।”

ভগ্গব, আমি এইরূপ কহিলে লিচ্ছবিপুত্র সুনক্ষত্ত এই ধর্মবিনয় পরিত্যাগপূর্বক অপায়-নিরয়োন্মুখ হইয়া প্রস্থান করিলেন।

১৫. ভগ্গব, একসময় আমি বৈশালিতেই মহাবনে কূটাগারশালায় অবস্থান করিতেছিলাম। ওই সময়ে অচেল পাথিক-পুত্ত বজ্জীগ্রাম বৈশালিতে বিপুল লাভ ও যশসমন্বিত হইয়া বাস করিতেছিলেন। তিনি বৈশালিতে সভামধ্যে এইরূপ বলিতেছিলেন, “শ্রমণ গৌতমও জ্ঞানবাদী, আমিও জ্ঞানবাদী, জ্ঞানবাদীর উচিত জ্ঞানবাদীর সহিত ঋদ্ধিবল প্রদর্শন করা। শ্রমণ গৌতম অর্ধপথ আগমন করুন, আমিও অর্ধপথ গমন করিব। আমরা উভয়েই ওইস্থানে অলৌকিক ঋদ্ধিবল প্রদর্শন করিব। শ্রমণ গৌতম একটি অলৌকিক ঋদ্ধিবল প্রদর্শন করিলে আমি দুইটি করিব। তিনি দুইটি প্রদর্শন করিলে আমি চারিটি করিব। তিনি চারিটি প্রদর্শন করিলে আমি আটটি করিব। এইরূপে শ্রমণ গৌতম যতই অলৌকিক ঋদ্ধিবল প্রদর্শন করিবেন, আমি তাহার দ্বিগুণ দ্বিগুণ করিব।”

১৬. ভগ্গব, অনন্তর সুনক্ষত্ত আমার নিকট উপস্থিত হইয়া আমাকে অভিবাদনান্তে একপ্রান্তে উপবেশন করিয়া আমাকে এইরূপ বলিল, “ভন্তে, অচেল পাথিক-পুত্ত বজ্জীগ্রাম বৈশালিতে বিপুল লাভ ও যশসমন্বিত হইয়া বাস করিতেছেন। তিনি বৈশালিতে সভামধ্যে এইরূপ বলিতেছেন, শ্রমণ গৌতমও জ্ঞানবাদী, আমিও জ্ঞানবাদী, জ্ঞানবাদীর উচিত জ্ঞানবাদীর সহিত ঋদ্ধিবল প্রদর্শন করা। শ্রমণ গৌতম অর্ধপথ আগমন করুন, আমিও অর্ধপথ গমন করিব। আমরা উভয়েই ওইস্থানে অলৌকিক ঋদ্ধিবল প্রদর্শন করিব। শ্রমণ গৌতম একটি অলৌকিক ঋদ্ধিবল প্রদর্শন করিলে আমি দুইটি করিব। তিনি দুইটি প্রদর্শন করিলে আমি চারিটি করিব। তিনি চারিটি প্রদর্শন করিলে আমি আটটি করিব। এইরূপে শ্রমণ গৌতম যতই অলৌকিক ঋদ্ধিবল প্রদর্শন করিবেন, আমি তাহার দ্বিগুণ দ্বিগুণ করিব।”

ভগ্গব, এইরূপ কথিত হইলে আমি সুনক্ষত্তকে বলিলাম, “সুনক্ষত্ত, অচেল পাথিক-পুত্ত যে ওইরূপ বাক্য, ওইরূপ চিত্ত ও ওইরূপ দৃষ্টি পরিহার না করিয়া আমার সম্মুখীন হইবে, তাহা সম্ভব নয়। যদি সে মনে করে আমি ওইরূপ বাক্য, চিত্ত ও দৃষ্টি পরিহার না করিয়া শ্রমণ গৌতমের সম্মুখীন হইব, তাহা হইলে তাহার মস্তক বিদীর্ণ হইবে।”

১৭. “ভন্তে, ভগবান এইরূপ বলিবেন না, সুগত এইরূপ বলিবেন না।”

“সুনক্ষত্ত, তুমি কেন এইরূপ বলিতেছ?”

“ভন্তে, ভগবান দৃঢ়রূপে ব্যক্ত করিয়াছেন-অচেল পাথিক-পুত্ত যে ওইরূপ বাক্য, ওইরূপ চিত্ত ও ওইরূপ দৃষ্টি পরিহার না করিয়া আমার সম্মুখীন হইবে, তাহা সম্ভব নয়। যদি সে মনে করে আমি ওইরূপ বাক্য, চিত্ত ও দৃষ্টি পরিহার না করিয়া শ্রমণ গৌতমের সম্মুখীন হইব, তাহা হইলে তাহার মস্তক বিদীর্ণ হইবে।” ভন্তে, অচেল পাথিক-পুত্ত বিরূপবেশে[3] ভগবানের সম্মুখীন হইলে ভগবানের বাক্য মিথ্যা হইবে।”

১৮. “সুনক্ষত্ত, তথাগত এইরূপ বাক্য বলিতে পারেন যাহা মিথ্যা হইবে?”

“ভন্তে, ভগবান কি স্বচিত্তে অচেল পাথিক-পুত্তের চিত্ত পরিজ্ঞাত হইয়াছেন-অচেল পাথিক-পুত্ত যে ওইরূপ বাক্য ওইরূপ চিত্ত ও ওইরূপ দৃষ্টি পরিহার না করিয়া আমার সম্মুখীন হইবে, তাহা সম্ভব নয়। যদি সে মনে করে আমি ওইরূপ বাক্য, চিত্ত ও দৃষ্টি পরিহার না করিয়া শ্রমণ গৌতমের সম্মুখীন হইব, তাহা হইলে তাহার মস্তক বিদীর্ণ হইবে।” অথবা দেবতাগণ আপনাকে ইহা বলিয়াছেন?”

১৯. “সুনক্ষত্ত, আমি স্বচিত্তেও পাথিক-পুত্তের চিত্ত বিদিত হইয়া উহা বলিয়াছি এবং দেবতাগণও আমাকে ওইরূপ বলিয়াছেন। লিচ্ছবিদিগের সেনাপতি অজিতও সম্প্রতি দেহত্যাগ করিয়া ত্রয়স্ত্রিংশ দেবলোকে উৎপন্ন হইয়াছেন। তিনিও আমার নিকট আগমনপূর্বক বলিয়াছেন, “ভন্তে, অচেল পাথিক-পুত্ত নির্লজ্জ, মিথ্যাবাদী, সে আমার সম্বন্ধেও বজ্জীগ্রামে ঘোষণা করিয়াছে, লিচ্ছবিদিগের সেনাপতি অজিত মহানিরয়ে উৎপন্ন হইয়াছেন। ভন্তে, আমি কিন্তু মহা-নিরয়ে উৎপন্ন হই নাই, ত্রায়স্ত্রিংশ দেবলোকে উৎপন্ন হইয়াছি, অচেল পাথিক-পুত্ত নির্লজ্জ ও মিথ্যাবাদী, সে যে ওইরূপ বাক্য, চিত্ত ও দৃষ্টি পরিহার না করিয়া ভগবানের সম্মুখীন হইবে তাহা সম্ভব নয়। যদি সে মনে করে, আমি ওইরূপ বাক্য, চিত্ত ও দৃষ্টি পরিহার না করিয়া শ্রমণ গৌতমের সম্মুখীন হইব, তাহা হইলে তাহার মস্তক বিদীর্ণ হইবে।” এইরূপে, সুনক্ষত্ত, আমি স্বচিত্তেও পাথিক-পুত্তের চিত্ত বিদিত হইয়া উহা বলিয়াছি এবং দেবতাগণও আমাকে এইরূপ বলিয়াছেন।

“সুনক্ষত্ত, আমি বৈশালিতে ভিক্ষার্থে ভ্রমণ করিয়া আহারান্তে প্রত্যাবর্তনকালে দিবাবিহারের নিমিত্ত পাথিক-পুত্তের আরামে গমন করিব। তোমার যাহা ইচ্ছা তাহাকে কহিও।”

২০. ভগ্গব, তদনন্তর আমি পূর্বাহ্নের বেশধারণ পূর্বক পাত্র ও চীবর হস্তে বৈশালিতে ভিক্ষার্থে প্রবেশ করিলাম। ভিক্ষাচারাবসানে আহারান্তে প্রত্যাবর্তনকালে দিবাবিহারের নিমিত্ত অচেল পাথিক-পুত্তের আরামে গমন করিলাম। ভগ্গব, তখন লিচ্ছবি-পুত্র সুনক্ষত্ত ত্বরিতে বৈশালি প্রবেশপূর্বক খ্যাতনামা লিচ্ছবিগণের নিকট গমন করিয়া তাঁহাদিগকে বলিল, “ভগবান বৈশালিতে পিণ্ডার্থ ভ্রমণ করিয়া আহারান্তে প্রত্যাবর্তনকালে অচেল পাথিক-পুত্তের আরামে দিবাবিহারার্থ গমন করিয়াছেন। আপনারা অগ্রসর হউন, সাধু শ্রমণগণের অলৌকিক ঋদ্ধিবল প্রদর্শিত হইবে।”

ভগ্গব, তখন ওই সকল লিচ্ছবিগণ চিন্তা করিলেন, “সাধু শ্রমণগণের অলৌকিক ঋদ্ধিবল প্রদর্শিত হইবে, আমরা যাই।”

সুনক্ষত্ত প্রথিতনামা ব্রাহ্মণ মহাশাল, গৃহপতিগণ এবং নানা তীর্থিয় শ্রমণ ও ব্রাহ্মণগণের নিকট গমনপূর্বক পূর্বোক্তরূপ ঘোষণা করিল।

ভগ্গব, তখন ওই সকল খ্যাতনামা নানাতীর্থিয় শ্রমণ ও ব্রাহ্মণগণ অলৌকিক ঋদ্ধিবলের প্রদর্শনীতে গমন করিতে মনস্থ করিলেন।

ভগ্গব, এইরূপে খ্যাতনামা লিচ্ছবিগণ, ব্রাহ্মণ মহাশাল ও গৃহপতিগণ এবং নানাতীর্থিয় শ্রমণ-ব্রাহ্মণগণ অচেল পাথিক-পুত্তের আরামে গমন করিলেন। সেই পরিষদে শতাধিক সহস্রাধিকের সমাগম হইয়াছিল।

২১. ভগ্গব, অচেল পাথিক-পুত্ত শ্রবণ করিল যে প্রথিত নামা লিচ্ছবিগণ, ব্রাহ্মণ-মহাশাল ও গৃহপতিগণ ও নানাতীর্থিয় শ্রমণ ব্রাহ্মণগণ সমাগত হইয়াছেন, শ্রমণ গৌতমও তাহার আরামে দিবাবিহারার্থ উপবিষ্ট। ইহা শ্রবণ করিয়া সে ভীত, নিস্পন্দ ও রোমাঞ্চিত হইল এবং এইরূপ অবস্থায় সে তিণ্ডুক্খানু নামক পরিব্রাজকারামে গমন করিল।

ভগ্গব, সেই পরিষদ শ্রবণ করিল যে অচেল পাথিক-পুত্ত ভীত, উদ্বিগ্ন, রোমাঞ্চিত হইয়া তিণ্ডুক্খানু পরিব্রাজকারামে গমননিরত। তখন পরিষদ জনৈক পুরুষকে বলিল, হে পুরুষ, তিণ্ডুক্খানু পরিব্রাজকারামে অচেল পাথিক-পুত্তের নিকট গমনপূর্বক তাঁহাকে কহ, সৌম্য পাথিক-পুত্ত, অগ্রসর হউন, খ্যাতনামা লিচ্ছবিগণ, ব্রাহ্মণ-মহাশাল ও গৃহপতিগণ, নানাতীর্থিয় শ্রমণ-ব্রাহ্মণগণ সমাগত, শ্রমণ গৌতমও দিবাবিহারার্থ আয়ুষ্মানের আরামে উপবিষ্ট। সৌম্য পাথিক-পুত্ত, আপনি বৈশালিতে সভামধ্যে এইরূপ ঘোষণা করিয়াছেন, “শ্রমণ গৌতমও জ্ঞানবাদী, আমিও জ্ঞানবাদী। জ্ঞানবাদীর উচিত জ্ঞানবাদীর সহিত ঋদ্ধিবল প্রদর্শন করা। শ্রমণ গৌতম অর্ধপথ আগমন করুন, আমিও অর্ধপথ গমন করিব। আমরা উভয়েই ওইস্থানে অলৌকিক ঋদ্ধিবল প্রদর্শন করিব। শ্রমণ গৌতম একটি অলৌকিক ঋদ্ধিবল প্রদর্শন করিলে আমি দুইটি করিব। তিনি দুইটি প্রদর্শন করিলে আমি চারিটি করিব। তিনি চারিটি প্রদর্শন করিলে আমি আটটি করিব। এইরূপে শ্রমণ গৌতম যতই অলৌকিক ঋদ্ধিবল প্রদর্শন করিবেন, আমি তাঁহার দ্বিগুণ দ্বিগুণ করিব।” সৌম্য পাথিক-পুত্ত, আপনি অর্ধপথ আগমন করুন, সর্বপ্রথমেই শ্রমণ গৌতম আপনার আরামে আসিয়া দিবাবিহারার্থ উপবিষ্ট আছেন।”

২২. ভগ্গব, “তথাস্তু” বলিয়া সেই পুরুষ সম্মত হইয়া তিণ্ডুক্খানু পরিব্রাজকারামে অচেল পাথিক-পুত্তের নিকট গমনপূর্বক তাহাকে বলিল, “সৌম্য পাথিক-পুত্ত, অগ্রসর হউন, খ্যাতনামা লিচ্ছবিগণ, ব্রাহ্মণ-মহাশাল ও গৃহপতিগণ, নানাতীর্থিয় শ্রমণ-ব্রাহ্মণগণ সমাগত, শ্রমণ গৌতমও দিবাবিহারার্থ আয়ুষ্মানের আরামে উপবিষ্ট আছেন।

ভগ্গব, এইরূপ কথিত হইলে অচেল পাথিক-পুত্ত “আমি আসিতেছি, আমি আসিতেছি” এইরূপ বলিয়া সেই স্থানেই গতিহীন হইয়া রহিল, আসন হইতেও উঠিতে সক্ষম হইল না। তখন সেই পুরুষ পাথিক-পুত্তকে বলিল, “সৌম্য পাথিক-পুত্ত, আপনার কী হইয়াছে? আপনার দেহ-লোম কি আসনে লগ্ন হইয়াছে, অথবা আসন দেহলোমে লগ্ন হইয়াছে? “আসিতেছি, আসিতেছি” বলিয়া ওই স্থানেই গতিহীন হইয়া রহিয়াছেন, আসন হইতেও উঠিতে সক্ষম হইতেছেন না।”

ভগ্গব, এইরূপ উক্ত হইলে পাথিক-পুত্ত “আসিতেছি, আসিতেছি” বলিয়া সেই স্থানেই গতিহীন হইয়া রহিল, আসন হইতেও উঠিতে সক্ষম হইল না।

২৩. ভগ্গব, যখন সেই পুরুষ বুঝিল যে পাথিক-পুত্ত পরাজিত হইয়াছে, “আসিতেছি, আসিতেছি” বলিয়া ওই স্থানেই গতিহীন হইয়া রহিয়াছে, আসন হইতেও উঠিতে সক্ষম হইতেছে না, তখন সে পরিষদে প্রত্যাবর্তনপূর্বক বলিল, “অচেল পাথিক-পুত্ত পরাজিত, “আসিতেছি, আসিতেছি” বলিয়া সেই স্থানেই গতিহীন হইয়া রহিয়াছে, আসন হইতেও উঠিতে সক্ষম হইতেছে না।”

ভগ্গব, এইরূপ উক্ত হইলে আমি সেই পরিষদকে বলিলাম, “অচেল পাথিক-পুত্ত যে ওইরূপ বাক্য, চিত্ত ও দৃষ্টি পরিহার না করিয়া আমার সম্মুখীন হইবে, তাহা সম্ভব নয়। যদি সে মনে করে আমি ওইরূপ বাক্য, চিত্ত ও দৃষ্টি পরিহার না করিয়া শ্রমণ গৌতমের সম্মুখীন হইব, তাহা হইলে তাহার মস্তক বিদীর্ণ হইবে।”

প্রথম ভাণবার সমাপ্ত।

২৪. অতঃপর, ভগ্গব, এক লিচ্ছবি মহামাত্র আসন হইতে উত্থান করিয়া পরিষদকে বলিলেন, “আপনারা ক্ষণকাল অপেক্ষা করুন, আমি যাইতেছি, ইহা সম্ভব যে আমি অচেল পাথিক-পুত্তকে এই পরিষদে আনিতে সমর্থ হইব।”

তখন ভগ্গব, সেই লিচ্ছবি মহামাত্র তিণ্ডুক্খানু পরিব্রাজকারামে অচেল পাথিক-পুত্তের নিকট গমনপূর্বক তাঁহাকে বলিলেন, “সৌম্য পাথিক-পুত্ত, অগ্রসর হউন, উহাই আপনার শ্রেয়, খ্যাতনামা লিচ্ছবিগণ, ব্রাহ্মণ-মহাশাল ও গৃহপতিগণ এবং নানাতীর্থিয় শ্রমণ-ব্রাহ্মণগণ সমাগত, শ্রমণ গৌতমও দিবাবিহারার্থ আপনার আরামে উপবিষ্ট। বৈশালির পরিষদে আপনি ঘোষণা করিয়াছেন, “শ্রমণ গৌতমও জ্ঞানবাদী, আমিও জ্ঞানবাদী। জ্ঞানবাদীর উচিত জ্ঞানবাদীর সহিত ঋদ্ধিবল প্রদর্শন করা। শ্রমণ গৌতম অর্ধপথ আগমন করুন, আমিও অর্ধপথ গমন করিব। আমরা উভয়েই ওইস্থানে অলৌকিক ঋদ্ধিবল প্রদর্শন করিব। শ্রমণ গৌতম একটি অলৌকিক ঋদ্ধিবল প্রদর্শন করিলে আমি দুইটি করিব। তিনি দুইটি প্রদর্শন করিলে আমি চারিটি করিব। তিনি চারিটি প্রদর্শন করিলে আমি আটটি করিব। এইরূপে শ্রমণ গৌতম যতই অলৌকিক ঋদ্ধিবল প্রদর্শন করিবেন, আমি তাহার দ্বিগুণ দ্বিগুণ করিব।” সৌম্য পাথিক-পুত্ত, আপনি অর্ধপথ আগমন করুন, সর্বপ্রথমেই শ্রমণ গৌতম আপনার আরামে আসিয়া দিবাবিহারার্থ উপবিষ্ট আছেন। তিনি পরিষদে ঘোষণা করিয়াছেন, “অচেল পাথিক-পুত্ত যে এইরূপ বাক্য, ওইরূপ চিত্ত ও ওইরূপ দৃষ্টি পরিহার না করিয়া আমার সম্মুখীন হইবে, তাহা সম্ভব নয়। যদি সে মনে করে আমি ওইরূপ বাক্য, চিত্ত ও দৃষ্টি পরিহার না করিয়া শ্রমণ গৌতমের সম্মুখীন হইব, তাহা হইলে তাহার মস্তক বিদীর্ণ হইবে।” সেইজন্য পাথিক-পুত্ত, অগ্রসর হউন, এইরূপ করিলে আপনার জয় এবং শ্রমণ গৌতমের পরাজয়ের বিধান করিব।”

ভগ্গব, এইরূপ উক্ত হইলে অচেল পাথিক-পুত্ত “আসিতেছি, আসিতেছি” বলিয়া সেইস্থানেই গতিহীন হইয়া রহিল, আসন হইতেও উত্থান করিতে সমর্থ হইল না। তখন সেই লিচ্ছবি মহামাত্র অচেল পাথিক-পুত্তকে বলিলেন, সৌম্য পাথিক-পুত্ত, আপনার কী হইয়াছে? আপনার দেহলোম কী আসনে বদ্ধ হইয়াছে, অথবা আসন দেহলোমে লগ্ন হইয়াছে? “আসিতেছি, আসিতেছি” বলিয়া ওইস্থানেই গতিহীন হইয়া রহিয়াছেন, আসন হইতেও উঠিতে সক্ষম হইতেছেন না।”

ভগ্গব, এইরূপ উক্ত হইলেও পাথিক-পুত্ত “আসিতেছি, আসিতেছি” বলিয়া সেই স্থানেই গতিহীন হইয়া রহিল, আসন হইতেও উঠিতে সক্ষম হইল না।”

২৫. ভগ্গব, যখন সেই লিচ্ছবি মহামাত্র বুঝিতে পারিলেন যে অচেল পাথিক-পুত্ত পরাজিত, “আসিতেছি, আসিতেছি” বলিয়া একই স্থানে গতিহীন হইয়া রহিয়াছে, আসন হইতেও উঠিতে পারিতেছে না; তখন তিনি আসিয়া পরিষদে ঘোষণা করিলেন, “অচেল পাথিক-পুত্ত পরাজিত, “আসিতেছি, আসিতেছি” বলিয়া সেই স্থানেই গতিহীন হইয়া রহিয়াছে, আসন হইতেও উঠিতে সক্ষম হইতেছে না।”

এইরূপ কথিত হইলে, ভগ্গব, আমি সেই পরিষদকে বলিলাম, “অচেল পাথিক-পুত্ত যে ওইরূপ বাক্য, ওইরূপ চিত্ত ও ওইরূপ দৃষ্টি পরিহার না করিয়া আমার সম্মুখীন হইবে, তাহা সম্ভব নয়। যদি সে মনে করে আমি ওইরূপ বাক্য, চিত্ত ও দৃষ্টি পরিহার না করিয়া শ্রমণ গৌতমের সম্মুখীন হইব, তাহা হইলে তাহার মস্তক বিদীর্ণ হইবে। আয়ুষ্মান লিচ্ছবিগণ যদি মনে করেন, “আমরা অচেল পাথিক-পুত্তকে বরত্র দ্বারা বন্ধন করিয়া গো-যুগের সাহায্যে টানিয়া আনিব,” তাহা হইলে বরত্র অথবা পাথিক-পুত্ত ছিন্ন হইবে। অচেল পাথিক-পুত্ত যে ওইরূপ বাক্য, ওইরূপ চিত্ত ও ওইরূপ দৃষ্টি পরিহার না করিয়া আমার সম্মুখীন হইবে, তাহা সম্ভব নয়। যদি সে মনে করে আমি ওইরূপ বাক্য, চিত্ত ও দৃষ্টি পরিহার না করিয়া শ্রমণ গৌতমের সম্মুখীন হইব, তাহা হইলে তাহার মস্তক বিদীর্ণ হইবে।”

২৬. ভগ্গব, তখন দারুপত্তিকের শিষ্য জালিয় আসন হইতে উঠিয়া পরিষদকে বলিল, “আপনারা ক্ষণকাল অপেক্ষা করুন, আমি যাইতেছি, ইহা সম্ভব যে আমি অচেল পাথিক-পুত্তকে এই পরিষদে আনিতে সমর্থ হইব।”

তখন জালিয় তিণ্ডুক্খানু পরিব্রাজকারামে অচেল পাথিক-পুত্তের নিকট গমনপূর্বক তাহাকে বলিল, “সৌম্য পাথিক-পুত্ত অগ্রসর হউন, উহাই আপনার শ্রেয়ঃ, খ্যাতনামা লিচ্ছবিগণ, ব্রাহ্মণ-মহাশাল ও গৃহপতিগণ এবং নানাতীর্থিয় শ্রমণ-ব্রাহ্মণগণ সমাগত, শ্রমণ গৌতমও দিবাবিহারার্থ আপনার আরামে উপবিষ্ট। বৈশালির পরিষদে আপনি ঘোষণা করিয়াছেন, “শ্রমণ গৌতমও জ্ঞানবাদী, আমিও জ্ঞানবাদী। জ্ঞানবাদীর উচিত জ্ঞানবাদীর সহিত ঋদ্ধিবল প্রদর্শন করা। শ্রমণ গৌতম অর্ধপথ আগমন করুন, আমিও অর্ধপথ গমন করিব। আমরা উভয়েই ওইস্থানে অলৌকিক ঋদ্ধিবল প্রদর্শন করিব। শ্রমণ গৌতম একটি অলৌকিক ঋদ্ধিবল প্রদর্শন করিলে আমি দুইটি করিব। তিনি দুইটি প্রদর্শন করিলে আমি চারিটি করিব। তিনি চারিটি প্রদর্শন করিলে আমি আটটি করিব। এইরূপে শ্রমণ গৌতম যতই অলৌকিক ঋদ্ধিবল প্রদর্শন করিবেন, আমি তাহার দ্বিগুণ দ্বিগুণ করিব।” সৌম্য পাথিক-পুত্ত, আপনি অর্ধপথ আগমন করুন, সর্বপ্রথমেই শ্রমণ গৌতম আপনার আরামে আসিয়া দিবাবিহারার্থ উপবিষ্ট আছেন। শ্রমণ গৌতম পরিষদে ঘোষণা করিয়াছেন, “অচেল পাথিক-পুত্ত যে ওইরূপ বাক্য, ওইরূপ চিত্ত ও ওইরূপ দৃষ্টি পরিহার না করিয়া আমার সম্মুখীন হইবে, তাহা সম্ভব নয়। যদি সে মনে করে আমি ওইরূপ বাক্য, চিত্ত ও দৃষ্টি পরিহার না করিয়া শ্রমণ গৌতমের সম্মুখীন হইব, তাহা হইলে তাহার মস্তক বিদীর্ণ হইবে।” আয়ুষ্মান লিচ্ছবিগণ যদি মনে করেন “আমরা অচেল পাথিক-পুত্তকে বরত্র দ্বারা বন্ধন করিয়া গো-যুগের সাহায্যে টানিয়া আনিব,” তাহা হইলে বরত্র অথবা পাথিক-পুত্ত ছিন্ন হইবে। অচেল পাথিক-পুত্ত যে ওইরূপ বাক্য, ওইরূপ চিত্ত ও ওইরূপ দৃষ্টি পরিহার না করিয়া আমার সম্মুখীন হইবে, তাহা সম্ভব নয়। যদি সে মনে করে আমি ওইরূপ বাক্য, চিত্ত ও দৃষ্টি পরিহার না করিয়া শ্রমণ গৌতমের সম্মুখীন হইব, তাহা হইলে তাহার মস্তক বিদীর্ণ হইবে।” পাথিক-পুত্ত, আপনি অগ্রসর হউন, এইরূপ করিলে আপনার জয় এবং শ্রমণ গৌতমের পরাজয়ের বিধান করিব।”

এইরূপ উক্ত হইলে অচেল পাথিক-পুত্ত “আমি আসিতেছি, আসিতেছি” বলিয়া সেই স্থানেই গতিহীন হইয়া রহিল, আসন হইতেও উঠিতে সক্ষম হইল না। তখন দারুপত্তিকের শিষ্য জালিয় অচেল পাথিক-পুত্তকে বলিল, “সৌম্য পাথিক-পুত্ত, আপনার কী হইয়াছে? আপনার দেহলোম কী আসনে আবদ্ধ হইয়াছে, অথবা আসন দেহলোমে লগ্ন হইয়াছে? “আসিতেছি, আসিতেছি” বলিয়া ওই স্থানেই গতিহীন হইয়া রহিয়াছেন, আসন হইতেও উঠিতে সক্ষম হইতেছেন না।”

ভগ্গব, এইরূপ উক্ত হইলেও অচেল পাথিক-পুত্ত “আসিতেছি, আসিতেছি” বলিয়া সেই স্থানেই গতিহীন হইয়া রহিল, আসন হইতেও উঠিতে সক্ষম হইল না।

২৭. ভগ্গব, যখন দারুপত্তিকের শিষ্য জালিয় বুঝিলেন অচেল পাথিক-পুত্ত পরাজিত, “আসিতেছি, আসিতেছি” বলিয়া একই স্থানে গতিহীন অবস্থায় রহিয়াছেন, আসন হইতেও উঠিতে সক্ষম হইতেছেন না, তখন তিনি পাথিক-পুত্তকে বলিলেন, “সৌম্য পাথিক-পুত্ত, পূর্বকালে এক সময় মৃগরাজ সিংহের মনে হইয়াছিল, “আমি কোনো বনসণ্ডে বাসস্থান করিব, সায়াহ্ন সময়ে বাসস্থান হইতে নিষ্ক্রান্ত হইয়া বিজৃম্ভণপূর্বক চতুর্দিক অবলোকনান্তে বারত্রয় সিংহনাদ করিয়া গোচরার্থে অগ্রসর হইব; উত্তম উত্তম মৃগবধ করিয়া মৃদু মাংস ভক্ষণপূর্বক বাসস্থানে প্রবেশ করিব।”

“তদনন্তর সেই মৃগরাজ অন্যতর বনসণ্ডে বাসস্থান করিয়া সায়াহ্ন সময়ে তথা হইতে নিষ্ক্রান্ত হইয়া বিজৃম্ভণপূর্বক চতুর্দিক অবলোকনান্তে বারত্রয় সিংহনাদ করিয়া গোচরার্থে অগ্রসর হইল। সে উত্তম উত্তম মৃগ বধ করিয়া মৃদু মাংস ভক্ষণপূর্বক বাসস্থানে প্রবেশ করিল।

২৮. “সৌম্য পাথিক-পুত্ত, সেই মৃগরাজ সিংহের ভুক্তাবশিষ্টে বর্ধিত এক বৃদ্ধ শৃগাল গর্বিত ও বলশালী হইয়াছিল। সেই শৃগাল চিন্তা করিল, “আমিই বা কে, মৃগরাজ সিংহই বা কে? আমিও কোনো বনসণ্ডে বাসস্থান করিয়া সায়াহ্ন সময়ে তথা হইতে নিষ্ক্রান্ত হইয়া বিজৃম্ভণপূর্বক চতুর্দিক অবলোকনান্তে বারত্রয় সিংহনাদ করিয়া গোচরার্থে অগ্রসর হইব; উত্তম উত্তম মৃগ বধ করিয়া মৃদু মাংস ভক্ষণপূর্বক বাসস্থানে প্রবেশ করিব।”

অতঃপর সেই বৃদ্ধ শৃগাল অন্যতর বনসণ্ডে বাসস্থান করিয়া সায়াহ্ন সময়ে তথা হইতে নিষ্ক্রান্ত হইয়া বিজৃম্ভণপূর্বক চতুর্দিক অবলোকনান্তে “বারত্রয় সিংহনাদ করিব” এইরূপ মনস্থ করিয়া শৃগালের ধ্বনি করিল। কোথায় শৃগালের রব, আর কোথায় সিংহনাদ!

“সৌম্য পাথিক-পুত্ত, সেইরূপই তুমি সুগতের দানে জীবনধারণ করিয়া সুগতের ভুক্তাবশিষ্ট ভোজন করিয়া তথাগত অর্হৎ সম্যকসম্বুদ্ধকে আসাদ্য মনে করিয়াছ-কোথায় হীন পাথিক-পুত্ত, আর কোথায়ই বা তথাগত অর্হৎ সম্যকসম্বুদ্ধের আসাদন?”

২৯. ভগ্গব, যখন দারুপত্তিকের শিষ্য জালিয় এই উপমা দ্বারাও অচেল পাথিক-পুত্তকে সেই আসন হইতে চ্যুত করিতে পারিল না, তখন সে তাহাকে বলিল :

“আপনাকে সিংহ জ্ঞান করিয়া শৃগাল মনে

করিল “আমি মৃগরাজ,”

কিন্তু সে শৃগালের রব করিল, “কোথায়,

হীন শৃগাল, আর কোথায় সিংহনাদ?”

“সৌম্য পাথিক-পুত্ত, সেইরূপই তুমি সুগতের দানে জীবনধারণ করিয়া সুগতের ভুক্তাবশিষ্ট ভোজন করিয়া তথাগত অর্হৎ সম্যকসম্বুদ্ধকে আসাদ্য মনে করিয়াছ-কোথায় নগণ্য পাথিক-পুত্ত, আর কোথায়ই বা তথাগত সম্যকসম্বুদ্ধের আসাদন?”

৩০. ভগ্গব, যখন জালিয় এই উপমা দ্বারাও পাথিক-পুত্তকে সেই আসন হইতে চ্যুত করিতে পারিল না, তখন সে তাহাকে বলিল :

“উচ্ছিষ্ট ভোজনে আপনাকে অন্য জীব মনে করিয়া,

স্বরূপ না দেখিয়া, শৃগাল আপনাকে “ব্যাঘ্র” মনে করিয়াছিল,

তথাপি সে শৃগালের রব করিল, “কোথায়

নগণ্য শৃগাল, কোথায়ই বা সিংহনাদ?”

“সৌম্য পাথিক-পুত্ত, সেইরূপই তুমি সুগতের ভুক্তাবশিষ্ট ভোজন করিয়া তথাগত অর্হৎ সম্যকসম্বুদ্ধকে আসাদ্য মনে করিয়াছ-কোথায় নগণ্য পাথিক-পুত্ত, আর কোথায়ই বা তথাগত সম্যকসম্বুদ্ধের আসাদন?”

৩১. ভগ্গব, যখন জালিয় এই উপমা দ্বারাও পাথিক-পুত্তকে সেই আসন হইতে চ্যুত করিতে পারিল না, তখন সে তাহাকে বলিল :

“ভেক, ক্ষেত্র-মূষিক এবং শ্মশানে নিক্ষিপ্ত

মৃতদেহাদি ভক্ষণ করিয়া,

শূন্য অথবা মহাবনে বর্ধিত শৃগাল মনে করিল

“আমি মৃগরাজ,”

তথাপি সে শৃগালেরই রব করিল, “কোথায়

নগণ্য শৃগাল, কোথায় বা সিংহনাদ?”

“সৌম্য পাথিক-পুত্ত, সেইরূপই তুমি সুগতের ভুক্তাবশিষ্ট ভোজন করিয়া তথাগত অর্হৎ সম্যকসম্বুদ্ধকে আসাদ্য মনে করিয়াছ-কোথায় নগণ্য পাথিক-পুত্ত, আর কোথায়ই বা তথাগত সম্যকসম্বুদ্ধের আসাদন?”

৩২. ভগ্গব, যখন জালিয় এই উপমা দ্বারাও পাথিক পুত্তকে সেই আসন হইতে চ্যুত করিতে পারিল না, তখন সে আসিয়া পরিষদে ঘোষণা করিল, “অচেল পাথিক-পুত্ত পরাজিত, “আসিতেছি, আসিতেছি” বলিয়া সেই স্থানেই গতিহীন হইয়া রহিয়াছে আসন হইতেও উঠিতে সক্ষম হইতেছে না।”

৩৩. ভগ্গব, এইরূপ উক্ত হইলে আমি পরিষদকে বলিলাম, “অচেল পাথিক-পুত্ত যে ওইরূপ বাক্য, ওইরূপ চিত্ত ও ওইরূপ দৃষ্টি পরিহার না করিয়া আমার সম্মুখীন হইবে, তাহা সম্ভব নয়। যদি সে মনে করে আমি ওইরূপ বাক্য, চিত্ত ও দৃষ্টি পরিহার না করিয়া শ্রমণ গৌতমের সম্মুখীন হইব, তাহা হইলে তাহার মস্তক বিদীর্ণ হইবে। আয়ুষ্মান লিচ্ছবিগণ যদি মনে করেন “আমরা অচেল পাথিক-পুত্তকে বরত্র দ্বারা বন্ধন করিয়া গো-যুগের সাহায্যে টানিয়া আনিব,” তাহা হইলে বরত্র অথবা পাথিক-পুত্ত ছিন্ন হইবে। অচেল পাথিক-পুত্ত যে ওইরূপ বাক্য, ওইরূপ চিত্ত ও ওইরূপ দৃষ্টি পরিহার না করিয়া আমার সম্মুখীন হইবে, তাহা সম্ভব নয়। যদি সে মনে করে আমি ওইরূপ বাক্য, চিত্ত ও দৃষ্টি পরিহার না করিয়া শ্রমণ গৌতমের সম্মুখীন হইব, তাহা হইলে তাহার মস্তক বিদীর্ণ হইবে।”

৩৪. অতঃপর, ভগ্গব, আমি সেই পরিষদকে ধর্মকথা দ্বারা উপদিষ্ট, জ্ঞানদীপ্ত, উত্তেজিত, অনুপ্রাণিত করিলাম, এবং এইরূপে উহাকে মহাবন্ধন হইতে মুক্ত করিয়া, চতুরশীতি সহস্র প্রাণীকে অতি দুর্গম স্থান হইতে উদ্ধার করিয়া ধ্যানযোগে তোজোময় হইয়া আকাশে সপ্ততাল উচ্চে উঠিয়া; সপ্ততাল পরিমিত অর্চিচ নির্মাণ ও প্রজ্জ্বলিত করিয়া, সুবাস বিকীর্ণ করিয়া মহাবনে কূটাগারশালায় পুনরাবির্ভূত হইলাম।

৩৫. অনন্তর, ভগ্গব, সুনক্ষত্ত আমার নিকট আসিয়া আমাকে অভিবাদনান্তে একপ্রান্তে উপবেশন করিলে আমি তাহাকে বলিলাম, “সুনক্ষত্ত, তুমি কী মনে করো, পাথিক-পুত্ত সম্বন্ধে আমি তোমাকে যাহা বলিয়াছিলাম, সেইরূপই হইয়াছে অথবা তাহার অন্যথা হইয়াছে?”

“ভগবান যাহা বলিয়াছিলেন তাহাই হইয়াছে, তাহার অন্যথা হয় নাই।”

“সুনক্ষত্ত, তুমি কী মনে করো, এইরূপ হইলে অলৌকিক ঋদ্ধিবল প্রদর্শিত হইয়াছে, অথবা না?”

“ভন্তে, এ ক্ষেত্রে অবশ্যই অলৌকিক ঋদ্ধিবল প্রদর্শিত হইয়াছে, হয় নাই তাহা নহে।”

“মূঢ়, আমি তোমাকে এইরূপ ঋদ্ধিবল প্রদর্শন করিলেও তুমি বলিয়াছ, “ভগবান আমাকে অলৌকিক ঋদ্ধিবল প্রদর্শন করেন না।” মূঢ়, এইস্থানে তোমার ভ্রম দেখো।”

ভগ্গব, আমি এইরূপ কহিলে সুনক্ষত্ত এই ধর্মবিনয় পরিত্যাগপূর্বক অপায়-নিরয়োন্মুখ হইয়া প্রস্থান করিল।

৩৬. ভগ্গব, বস্তুসমূহের প্রারম্ভ আমি অবগত আছি, শুধু তাহাই নয়, তাহা অপেক্ষাও অধিক আমার বিদিত, কিন্তু ওই জ্ঞান আমাকে স্ফীত করে না, উহা দ্বারা অস্পৃষ্ট হইয়া আমি স্বীয় অন্তরে মুক্তি অনুভব করি, যে অনুভূতির নিমিত্ত তথাগত দুঃখে নিপতিত হন না।

৩৭. ভগ্গব, কোনো কোনো শ্রমণ ও ব্রাহ্মণ আছেন যাহারা তাহাদের শিক্ষানুসারে ঘোষণা করেন যে বস্তুসমূহের প্রারম্ভ ঈশ্বর অথবা ব্রহ্মার লীলা। আমি তাহাদের নিকট গমন করিয়া কহি, “সত্যই কি আপনারা ঘোষণা করেন যে আপনাদের শিক্ষানুসারে বস্তুসমূহের প্রারম্ভ ঈশ্বর, অথবা ব্রহ্মার লীলা?” এইরূপে জিজ্ঞাসিত হইয়া তাহারা বলেন, “ইহা সত্য।” আমি তাহাদিগকে কহি, “আপনারা কিরূপে নির্ধারণ করেন যে, বস্তুসমূহের প্রারম্ভ ঈশ্বর অথবা ব্রহ্মার লীলা?” আমি এইরূপ জিজ্ঞাসা করিলে তাহারা উত্তর দিতে সমর্থ না হইয়া আমাকে প্রতিপ্রশ্ন করেন। তখন আমি উত্তর করি :

৩৮. “বন্ধুগণ, এমন সময় আসে যখন, আজই হউক কিংবা কালই হউক, দীর্ঘকাল অতীত হইবার পর এই জগৎ লয় প্রাপ্ত হয়। ওইরূপ সময়ে জীবগণ বহুল পরিমাণে আভাস্বর জগতে পুনর্জন্ম লাভ করে। তাহারা তথায় মনোময় হইয়া থাকে, প্রীতি তাহাদের ভক্ষ্যস্বরূপ হয়, তাহারা স্বয়ংপ্রভ, অন্তরীক্ষচর এবং শুভস্থায়ী হইয়া সুদীর্ঘকাল অবস্থান করে। এমন সময় আসে যখন, আজই হউক কিংবা কালই হউক, দীর্ঘকাল অতীত হইবার পর এই জগতের বিবর্তন হয়। ওই সময় শূন্য ব্রহ্মবিমান প্রাদুর্ভূত হয়। কোনো সত্ত্ব আয়ুক্ষয় কিংবা পুণ্যক্ষয়ের নিমিত্ত আভাস্বর জগৎ হইতে চ্যুত হইয়া শূন্য ব্রহ্মবিমানে পুনরায় উৎপন্ন হয়। সে তথায় মনোময় হইয়া থাকে, প্রীতি তাহার ভক্ষ্য হয়, সে স্বয়ংপ্রভ, অন্তরীক্ষচর এবং শুভস্থায়ী হইয়া দীর্ঘকাল অবস্থান করে। দীর্ঘকাল তথায় একাকী বাস করিয়া তাহার মনে অসন্তুষ্টি ও ভয়ের উৎপত্তি হয়; “হায়, যদি অপর জীবগণও এইস্থানে আগমন করিত!” ওই সময়েই অন্য জীবগণও আয়ুক্ষয় কিংবা পুণ্যক্ষয়বশত, আভাস্বর লোক হইতে চ্যুত হইয়া তাহার সঙ্গীরূপে ব্রহ্মবিমানে উৎপন্ন হয়। তাহারাও তথায় মনোময় হইয়া থাকে, প্রীতি তাহাদের ভক্ষ্য হয়, তাহারা স্বয়ংপ্রভ, অন্তরীক্ষচর এবং শুভস্থায়ী হইয়া সুদীর্ঘকাল অবস্থান করে।

৩৯. “বন্ধুগণ, তদনন্তর প্রথমোৎপন্ন সত্ত্ব এইরূপ চিন্তা করিলেন, “আমি ব্রহ্মা, মহাব্রহ্মা, অভিভূ, অনভিভূত, সর্বদর্শী, সর্বশক্তিমান, ঈশ্বর, কর্তা, নির্মাতা, শ্রেষ্ঠ স্রষ্টা, ভূত ও ভক্ষ্যের শক্তিমান পিতা। এই জীবগণ আমা কর্তৃক সৃষ্ট। কী হেতু? পূর্বে আমি এইরূপ চিন্তা করিয়াছিলাম, “অহো; অন্য জীবগণও এইস্থানে আগমন করুক। আমার এই প্রার্থনায় এই সকল সত্ত্ব এখানে আগমন করিয়াছে।” পশ্চাদুৎপন্ন সত্ত্বগণও এইরূপ চিন্তা করে, “ইনি ব্রহ্মা, মহাব্রহ্মা, অভিভূ, অনভিভূত, সর্বদর্শী, সর্বশক্তিমান, ঈশ্বর, কর্তা, নির্মাতা, শ্রেষ্ঠ স্রষ্টা, ভূত ও ভক্ষ্যের শক্তিমান পিতা। আমরা এই ব্রহ্ম কর্তৃক সৃষ্ট। কী হেতু? আমরা ইহাকেই প্রথমোৎপন্ন জীবরূপে দেখিয়াছি, আমরা ইহার পশ্চাতে উৎপন্ন।”

৪০. “বন্ধুগণ, অতঃপর যিনি প্রথমে উৎপন্ন হইয়াছিলেন তিনি অপেক্ষাকৃত দীর্ঘায়ু, সৌন্দর্য ও পরাক্রমশালী। যাহারা পশ্চাতে উৎপন্ন হইয়াছিলেন, তাহারা অপেক্ষাকৃত অল্পায়ু, অল্প সৌন্দর্য ও পরাক্রমশালী। তৎপরে, বন্ধুগণ, ইহা সম্ভব যে, কোনো এক সত্ত্ব ওইস্থান হইতে চ্যুত হইয়া এই লোকে আগমন করেন। এই লোকে আগমন করিয়া তিনি গৃহবাস পরিত্যাগ করিয়া অনাগারিত্ব অবলম্বন করেন। তৎপরে তিনি উৎসাহ, উদ্যোগ, অনুযোগ, অপ্রমাদ, সম্যক চিন্তার দ্বারা এইরূপ চিত্তসমাধি প্রাপ্ত হন যে, ওইরূপ সমাধির অবস্থায় তিনি উক্ত পূর্বনিবাস স্মরণ করেন, কিন্তু তৎপূর্ববর্তী জন্ম স্মরণ করিতে অক্ষম হন। তিনি এইরূপ বলেন, “সেই মহিমাময় ব্রহ্মা, মহাব্রহ্মা, অভিভূ, অনভিভূত, সর্বদর্শী, সর্বশক্তিমান, ঈশ্বর, কর্তা, নির্মাতা, শ্রেষ্ঠ স্রষ্টা, ভূত ও ভক্ষ্যের শক্তিমান পিতা, যাহা কর্তৃক আমরা সৃষ্ট হইয়াছি, তিনি নিত্য, ধ্রুব, শাশ্বত, অবিপরিণাম-ধর্ম, তিনি অনন্তকাল ওইরূপে অবস্থান করিবেন। কিন্তু সেই ব্রহ্মা কর্তৃক সৃষ্ট আমরা অনিত্য, অধ্রুব, অল্পায়ুক, পরিবর্তনশীল হইয়া এই লোকে আগমন করিয়াছি।” বন্ধুগণ, ইহাই আপনাদের শিক্ষানুসারে বস্তুসমূহের প্রারম্ভরূপে কথিত ঈশ্বর অথবা ব্রহ্মার লীলা।

তদুত্তরে তাহারা বলেন, “সৌম্য গৌতম, আপনি যাহা বলিতেছেন, আমরাও তাহাই শুনিয়াছি।” ভগ্গব, বস্তুসমূহের প্রারম্ভ আমি অবগত আছি, শুধু তাহাই নয়, তাহা অপেক্ষাও অধিক আমার বিদিত, কিন্তু ওই জ্ঞান আমাকে স্ফীত করে না, উহা দ্বারা অস্পৃষ্ট হইয়া আমি স্বীয় অন্তরে মুক্তি অনুভব করি, যে অনুভূতির নিমিত্ত তথাগত দুঃখে নিপতিত হন না।

৪১. ভগ্গব, কোনো কোনো শ্রমণ ও ব্রাহ্মণ আছেন যাহারা তাহাদের শিক্ষানুসারে ঘোষণা করেন যে বস্তুসমূহের প্রারম্ভ হাস্য-ক্রীড়া-রতি। আমি তাহাদের নিকট গমন করিয়া কহি, “সত্যই কি আপনারা ঘোষণা করেন যে, আপনাদের শিক্ষানুসারে বস্তুসমূহের প্রারম্ভ হাস্য-ক্রীড়া-রতি?” এইরূপে জিজ্ঞাসিত হইয়া তাঁহারা বলেন, “ইহা সত্য।” আমি তাহাদিগকে কহি, “আপনারা কিরূপে নির্ধারণ করেন যে, বস্তুসমূহের প্রারম্ভ হাস্য-ক্রীড়া-রতি?” আমি এইরূপ জিজ্ঞাসা করিলে তাঁহারা উত্তর দিতে সমর্থ না হইয়া আমাকে প্রতি-প্রশ্ন করেন। তখন আমি উত্তর করি :

৪২. “বন্ধুগণ, কতকগুলি দেবতা আছেন যাঁহাদের নাম ক্রীড়া প্রদোষিক। তাঁহারা দীর্ঘকাল ধরিয়া হাস্য-ক্রীড়া-রতি-ধর্মসম্পন্ন হইয়া বিহার করেন। ওই কারণে তাঁহাদের স্মৃতি বিমুগ্ধ হয়, এবং ওই মোহের কারণে তাঁহারা সেই জন্ম হইতে চ্যুত হন। বন্ধুগণ, ইহা সম্ভব যে কোনো সত্ত্ব ওই জন্ম হইতে চ্যুত হইয়া এই লোকে আগমন করেন। ইহলোকে আগমন করিয়া তিনি গৃহবাস পরিত্যাগপূর্বক অনাগারীত্ব অবলম্বন করেন। তৎপরে তিনি উৎসাহসম্পন্ন হইয়া উদ্যোগ, অনুযোগ, অপ্রমাদ, সম্যক চিন্তার দ্বারা এইরূপ চিত্ত-সমাধি প্রাপ্ত হন যে, ওইরূপ সমাধির অবস্থায় তিনি পূর্বোক্ত জন্ম অনুস্মরণ করেন কিন্তু তৎপূর্ব জন্ম স্মরণ করিতে অক্ষম হন। তিনি এইরূপ বলেন, “যে-সকল দেবতা ক্রীড়া-প্রদোষিক নহেন, তাঁহারা দীর্ঘকাল হাস্য-ক্রীড়া-রতি-ধর্মসম্পন্ন হইয়া বিহার করেন না। উহার ফলে তাঁহাদের স্মৃতি বিমুগ্ধ হয় না, এবং ওই অমোহের ফলে তাঁহারা সেই জন্ম হইতে চ্যুত হন না; তাঁহারা নিত্য, ধ্রুব, শাশ্বত, অবিপরিণাম-ধর্ম, তাঁহারা অনন্তকাল ওইস্থানেই অবস্থান করিবেন। কিন্তু আমরা ক্রীড়া-প্রদোষিক হইয়া দীর্ঘকাল হাস্য-ক্রীড়া-রতি-ধর্মসম্পন্ন হইয়া বিচরণ করিয়াছিলাম, তাহার ফলে আমাদের স্মৃতি বিমুগ্ধ হইয়াছিল, ওই মোহের ফলে আমরা সেই জন্ম হইতে চ্যুত হইয়া অনিত্য, অধ্রুব, অল্পায়ু, পরিবর্তনশীলরূপে ইহলোকে আগমন করিয়াছি।” বন্ধুগণ, ইহাই আপনাদের শিক্ষানুসারে বস্তুসমূহের প্রারম্ভরূপে ঘোষিত হাস্য-ক্রীড়া-রতি।”

তদুত্তরে তাঁহারা বলেন, “সৌম্য গৌতম, আপনি যাহা বলিতেছেন, আমরাও তাহাই শুনিয়াছি।” ভগ্গব, বস্তুসমূহের প্রারম্ভ আমি অবগত আছি, শুধু তাহাই নয়, তাহা অপেক্ষাও অধিক আমার বিদিত, কিন্তু ওই জ্ঞান আমাকে স্ফীত করে না, উহা দ্বারা অস্পৃষ্ট হইয়া আমি স্বীয় অন্তরে মুক্তি অনুভব করি, যে অনুভূতির নিমিত্ত তথাগত দুঃখে নিপতিত হন না।

৪৩. ভগ্গব, কোনো কোনো শ্রমণ ও ব্রাহ্মণ আছেন যাঁহারা তাঁহাদের শিক্ষানুসারে ঘোষণা করেন যে, বস্তুসমূহের প্রারম্ভ মনোপ্রদোষ। আমি তাহাদের নিকট গমন করিয়া কহি, “সত্যই কি আপনারা ঘোষণা করেন যে, আপনাদের শিক্ষানুসারে বস্তুসমূহের প্রারম্ভ মনোপ্রদোষ?” এইরূপে জিজ্ঞাসিত হইয়া তাঁহারা বলেন, “ইহা সত্য।” আমি তাঁহাদিগকে কহি, “আপনারা কিরূপে নির্ধারণ করেন যে, বস্তুসমূহের প্রারম্ভ মনোপ্রদোষ?” আমি এইরূপ জিজ্ঞাসা করিলে তাঁহারা উত্তর দিতে সমর্থ না হইয়া আমাকে প্রতিপ্রশ্ন করেন। তখন আমি উত্তর করি :

৪৪. “বন্ধুগণ, কতকগুলি দেবতা আছেন, তাঁহাদের নাম মনোপ্রদোষিক। দীর্ঘকাল পরস্পর পরস্পরের প্রতি অসূয়াপরবশ হইয়া তাঁহাদের চিত্ত পরস্পরের প্রতি প্রদুষ্ট হয়। এইরূপ প্রদুষ্টচিত্ত হইয়া তাঁহাদের দেহ ও মন ক্লান্ত হয়। ওই দেবগণ ওই দেহ হইতে চ্যুত হন। বন্ধুগণ, ইহা সম্ভব যেকোনো এক সত্ত্ব ওই জন্ম হইতে চ্যুত হইয়া এই লোকে আগমন করেন। ইহলোকে আগমন করিয়া তিনি গৃহবাস পরিত্যাগপূর্বক অনাগারিত্ব অবলম্বন করেন। তৎপরে তিনি উৎসাহসম্পন্ন হইয়া উদ্যোগ, অনুযোগ, অপ্রমাদ, সম্যক চিন্তার দ্বারা এইরূপ চিত্ত-সমাধি প্রাপ্ত হন যে, ওইরূপ সমাধির অবস্থায় তিনি পূর্বোক্ত জন্ম অনুস্মরণ করেন, কিন্তু তৎপূর্বজন্ম স্মরণ করিতে অক্ষম হন। তিনি এইরূপ বলেন, “যে-সকল দেবতা মনোপ্রদোষিক নহেন, তাঁহারা দীর্ঘকাল পরস্পর পরস্পরের প্রতি অসূয়াপরবশ হন না। ফলে তাহাদের চিত্ত পরস্পরের প্রতি প্রদুষ্ট হয় না, তাঁহাদের দেহ ও মন ক্লান্ত হয় না। তাঁহারা ওই দেহ হইতে চ্যুত হন না। তাঁহারা নিত্য, ধ্রুব, শাশ্বত, অবিপরিণাম-ধর্ম হইয়া অনন্তকাল ওইস্থানে অবস্থান করেন। কিন্তু আমরা মনোপ্রদোষিক হইয়া পরস্পর পরস্পরের প্রতি অসূয়াপরবশ হইয়াছিলাম, আমাদের চিত্ত পরস্পরের প্রতি প্রদুষ্ট হইয়াছিল, আমাদের দেহ ও মন ক্লান্ত হইয়াছিল। আমরা ওইস্থান হইতে চ্যুত হইয়া অনিত্য, অধ্রুব, অল্পায়ু ও মৃত্যুপরায়ণ হইয়া ইহলোকে আগমন করিয়াছি।” বন্ধুগণ, ইহাই আপনাদের শিক্ষানুসারে বস্তুসমূহের প্রারম্ভরূপে ঘোষিত মনোপ্রদোষ।।”

তদুত্তরে তাঁহারা বলেন, “সৌম্য গৌতম, আপনি যাহা বলিতেছেন, আমরাও তাহাই শুনিয়াছি।” ভগ্গব, বস্তুসমূহের প্রারম্ভ আমি অবগত আছি, শুধু তাহাই নয়, তাহা অপেক্ষাও অধিক আমার বিদিত, কিন্তু ওই জ্ঞান আমাকে স্ফীত করে না, উহা দ্বারা অস্পৃষ্ট হইয়া আমি স্বীয় অন্তরে মুক্তি অনুভব করি, যে অনুভূতির নিমিত্ত তথাগত দুঃখে নিপতিত হন না।

৪৫. ভগ্গব, কোনো কোনো শ্রমণ ও ব্রাহ্মণ আছেন যাঁহারা তাঁহাদের শিক্ষানুসারে ঘোষণা করেন যে, বস্তুসমূহের প্রারম্ভ অধীত্য-সমুৎপন্ন[4]। আমি তাঁহাদের নিকট গমন করিয়া কহি, “সত্যই কি আপনারা ঘোষণা করেন যে আপনাদের শিক্ষানুসারে বস্তুসমূহের প্রারম্ভ-অধীত্য-সমুৎপন্ন? এইরূপে জিজ্ঞাসিত হইয়া তাঁহারা বলেন, “ইহা সত্য।” আমি তাঁহাদিগকে কহি, “আপনারা কিরূপে নির্ধারণ করেন যে, বস্তুসমূহের প্রারম্ভ অধীত্য-সমুৎপন্ন?” আমি এইরূপ জিজ্ঞাসা করিলে তাঁহারা উত্তর দিতে সমর্থ না হইয়া আমাকে প্রতিপ্রশ্ন করেন। তখন আমি উত্তর করি :

৪৬. “বন্ধুগণ, অসংজ্ঞ-সত্ত্ব নামক কোনো কোনো দেবতা আছেন, সংজ্ঞা উৎপন্ন হইলেই ওই দেবগণ ওই দেহ হইতে চ্যুত হন। বন্ধুগণ, ইহা সম্ভব যে কোনো সত্ত্ব ওই দেহ হইতে চ্যুত হইয়া এই জগতে আগমন করেন; তৎপরে তিনি গৃহবাস ত্যাগ করিয়া অনাগারীত্ব অবলম্বন করেন। পরে তিনি উৎসাহসম্পন্ন হইয়া উদ্যোগ, অনুযোগ, অপ্রমাদ, সম্যক চিন্তার দ্বারা এইরূপ চিত্ত-সমাধিতে উপনীত হন যে ওইরূপ সমাধির অবস্থায় তিনি সংজ্ঞার উৎপত্তি অনুস্মরণ করেন, কিন্তু তৎপূর্বাবস্থা স্মরণে অক্ষম হন। তিনি বলেন, “আত্মা ও জগৎ অকারণসম্ভূত। কী কারণে? আমি পূর্বে ছিলাম না, কিন্তু পূর্বে না থাকিয়াও এক্ষণে সত্ত্বত্বে পরিণত হইয়াছি।” বন্ধুগণ, ইহাই আপনারা আপনাদের শিক্ষানুসারে বস্তুসমূহের অধীত্য-সমুৎপন্ন প্রারম্ভরূপে ঘোষণা করেন।”

তদুত্তরে তাঁহারা বলেন, “সৌম্য গৌতম, আপনি যাহা বলিতেছেন আমরাও তাহাই শুনিয়াছি।” ভগ্গব, বস্তুসমূহের প্রারম্ভ আমি অবগত আছি, শুধু তাহাই নয়, তাহা অপেক্ষাও অধিক আমার বিদিত, কিন্তু ওই জ্ঞান আমাকে স্ফীত করে না, উহা দ্বারা অস্পৃষ্ট হইয়া আমি স্বীয় অন্তরে মুক্তি অনুভব করি, যে অনুভূতির নিমিত্ত তথাগত দুঃখে নিপতিত হন না।

৪৭. ভগ্গব, আমি এইরূপ মত প্রকাশ করিলে, কোনো কোনো শ্রমণ ও ব্রাহ্মণ-যাঁহারা অসৎ ও তুচ্ছ-আমার সম্বন্ধে অন্যায়রূপে মিথ্যা অভিযোগ করেন, “শ্রমণ গৌতম ও ভিক্ষুগণ ভ্রান্ত। শ্রমণ গৌতম বলেন, যে সময়ে শুভ বিমোক্ষের প্রাপ্তি হয়, তখন সর্ববস্তু অশুভরূপে প্রতীয়মান হয়।” কিন্তু ভগ্গব, আমি এইরূপ কহি না। আমি এইরূপ কহি, “যে সময়ে শুভ বিমোক্ষের প্রাপ্তি হয়, তখন “শুভ!” এই জ্ঞানই হয়।”

“ভন্তে, যাহারা ভগবান এবং ভিক্ষুগণকে ভ্রান্ত মনে করে, তাহারাই ভ্রান্ত, আমি ভগবানের প্রতি এতই প্রসন্ন হইয়াছি যে আমার বিশ্বাস ভগবান আমাকে এইরূপ ধর্মোপদেশ দিতে পারেন যাহা দ্বারা আমি শুভ বিমোক্ষে উপনীত হইয়া বিহার করিতে পারি।”

৪৮. ভগ্গব, তুমি ভিন্নদৃষ্টিসম্পন্ন, ভিন্ন মতাবলম্বী, ভিন্ন রুচিসম্পন্ন, ভিন্ন আযোগানুসারী, ভিন্ন আচার্যের শিক্ষা গ্রহণকারী; এইজন্য শুভ বিমোক্ষে উপনীত হইয়া বিহার করা তোমার পক্ষে সুকঠিন। তবে, ভগ্গব, আমার প্রতি তোমার যে প্রসাদ উহাই তুমি উত্তমরূপে রক্ষা করো।”

“ভন্তে, আমি ভিন্নদৃষ্টিসম্পন্ন, ভিন্ন মতাবলম্বী, ভিন্নরুচিসম্পন্ন, ভিন্ন-আযোগানুসারী, ভিন্ন আচার্যের শিক্ষাগ্রহণকারী, এইজন্য যদি শুভ বিমোক্ষে উপনীত হইয়া বিহার করা আমার পক্ষে দুষ্কর হয়, তাহা হইলে ভগবানের প্রতি আমার যে প্রসাদ, উহাই আমি উত্তমরূপে রক্ষা করিব।”

ভগবান এইরূপ বলিলেন। ভগ্গব-গোত্ত পরিব্রাজক হৃষ্টচিত্তে ভগবানের বাক্যের অভিনন্দন করিলেন।

পাথিক সূত্রান্ত সমাপ্ত।


 

২. উদুম্বরিক-সিংহনাদ সূত্রান্ত
৪৯. আমি এইরূপ শ্রবণ করিয়াছি। এক সময় ভগবান রাজগৃহে গৃধ্রকূট পর্বতে অবস্থান করিতেছিলেন। ওই সময় পরিব্রাজক নিগ্রোধ তিন সহস্র পরিব্রাজক-সমন্বিত বৃহৎ পরিষদের সহিত উদুম্বরিকার পরিব্রাজকারামে বাস করিতেছিলেন। অনন্তর সন্ধান নামক গৃহপতি ভগবানের দর্শনের নিমিত্ত সূর্যোদয়ে রাজগৃহ হইতে নিষ্ক্রান্ত হইয়াছিলেন। তিনি চিন্তা করিলেন, “ভগবানের দর্শনের নিমিত্ত এখনো সময় হয় নাই, তিনি ধ্যানস্থ, মনোভাবনায় নিযুক্ত ভিক্ষুদিগেরও দর্শনের সময় এখন নয়, তাঁহারা নির্জনে ধ্যানস্থ; অতএব আমি উদুম্বরিকার পরিব্রাজকারামে পরিব্রাজক নিগ্রোধের নিকট গমন করিব।” অতঃপর তিনি উক্ত পরিব্রাজকের নিকট গমন করিলেন।

৫০. ওই সময় নিগ্রোধ পরিব্রাজক বৃহৎ পরিষদের সহিত উপবিষ্ট ছিলেন; পরিষদ উচ্চশব্দ মহাশব্দের সহিত তুমুল কোলাহলে নানা প্রকার হীন আলাপে রত ছিলেন; যথা : রাজ-কথা, চোর-কথা, মহামাত্র কথা, সেনা-সম্বন্ধীয় কথা, ভয়-কথা, যুদ্ধ কথা, খাদ্য ও পানীয়-কথা, বস্ত্র-কথা, শয়ন-কথা, মাল্য-কথা, গন্ধ-কথা, জ্ঞাতি-কথা, যান-কথা, গ্রাম-কথা, নিগম-কথা, নগর-কথা, জনপদ-কথা, নারী-কথা, পুরুষ-কথা, বীর-কথা, পথ-কথা, কুম্ভস্থান-কথা, পূর্বপুরুষ-কথা, নিরর্থক-কথা, পৃথিবী ও সমুদ্রের উৎপত্তি সম্বন্ধীয় মন্তব্য, অস্তিত্ব ও নাস্তিত্ব সম্বন্ধীয় কথা।

৫১. পরিব্রাজক নিগ্রোধ দূর হইতে গৃহপতি সন্ধানকে আসিতে দেখিয়া স্বীয় পরিষদকে শৃঙ্খলা রক্ষা করিতে বলিলেন, “মাননীয়গণ, আপনারা নীরব হউন, শব্দ করিবেন না। শ্রমণ গৌতমের শ্রাবক গৃহপতি সন্ধান আসিতেছেন। শ্রমণ গৌতমের যে-সকল শুভ্রবস্ত্র পরিহিত গৃহী শ্রাবক রাজগৃহে বাস করেন, ইনি তাঁহাদের অন্যতর গৃহপতি সন্ধান। এই সকল আয়ুষ্মান নীরবতা প্রিয়, নীরবতায় শিক্ষিত, নীরবতার প্রশংসাবাদী। পরিষদকে শব্দহীন জ্ঞাত হইয়া তিনি যেন এই স্থানকে আগমনের যোগ্য মনে করেন।”

এইরূপ উক্ত হইলে পরিব্রাজকগণ নীরব হইলেন।

৫২. অনন্তর গৃহপতি সন্ধান নিগ্রোধ পরিব্রাজকের নিকট গমন করিয়া তাঁহার সহিত প্রীত্যালাপ ব্যঞ্জক বাক্যের বিনিময়ান্তে একপ্রান্তে উপবিষ্ট হইলেন। পরে তিনি নিগ্রোধকে বলিলেন, “এই সকল অন্যতীর্থিয় পরিব্রাজকগণ একত্রে মিলিত হইয়া উচ্চশব্দ মহাশব্দের সহিত তুমুল কোলাহলে নানা প্রকার হীন আলাপে রত হন; যথা : রাজ-কথা, চোর-কথা, মহামাত্র কথা, সেনা-সম্বন্ধীয় কথা, ভয়-কথা, যুদ্ধ কথা, খাদ্য ও পানীয়-কথা, বস্ত্র-কথা, শয়ন-কথা, মাল্য-কথা, গন্ধ-কথা, জ্ঞাতি-কথা, যান-কথা, গ্রাম-কথা, নিগম-কথা, নগর-কথা, জনপদ-কথা, নারী-কথা, পুরুষ-কথা, বীর-কথা, পথ-কথা, কুম্ভস্থান-কথা, পূর্বপুরুষ-কথা, নিরর্থক-কথা, পৃথিবী ও সমুদ্রের উৎপত্তি সম্বন্ধীয় মন্তব্য, অস্তিত্ব ও নাস্তিত্ব সম্বন্ধীয় কথা। এই সকল পরিব্রাজকগণ এক প্রকারের, কিন্তু ভগবান অন্য প্রকারের, তিনি অরণ্যে দূর বনপ্রস্থে বাস করেন, যে স্থানে শব্দ নাই, নির্ঘোষ নাই, যে স্থানে বিজনবাত প্রবাহিত, যে স্থান মনুষ্য-সমাগম রহিত, যাহা ধ্যানানুশীলনের উপযুক্ত।”

৫৩. এইরূপ উক্ত হইলে পরিব্রাজক নিগ্রোধ গৃহপতি সন্ধানকে বলিলেন, “দেখ, গৃহপতি, তুমি জান কি, কাহার সহিত শ্রমণ গৌতম কথা বলেন? কাহার সহিত কথোপকথনে নিযুক্ত হন? কাহার সহিত আলোচনায় তাঁহার প্রজ্ঞা বিকাশ প্রাপ্ত হয়? নির্জনবাস হেতু শ্রমণ গৌতমের প্রজ্ঞা নষ্ট হইয়াছে, তিনি পরিষদ হইতে দূরে অবস্থান করেন, কথোপকথনে নিপুণ নহেন, তিনি বিবেকের সেবা করেন। যেইরূপ সীমাবদ্ধ স্থানে বিচরণশীল দৃষ্টিহীন গাভী নিভৃতের ভজনা করে, সেইরূপই নির্জনবাস হেতু শ্রমণ গৌতমের প্রজ্ঞা প্রণষ্ট, তিনি পরিষদ হইতে দূরে অবস্থান করেন, কথোপকথনে নিপুণ নহেন, তিনি বিবেকের সেবা করেন। দেখো, গৃহপতি, যদি শ্রমণ গৌতম এই পরিষদে আগমন করেন, তাহা হইলে মাত্র এক প্রশ্ন দ্বারা তাঁহাকে নির্বাক করিব, শূন্য কুম্ভের ন্যায় তাঁহাকে আবর্তিত করিব।”

৫৪. ভগবান তাঁহার বিশুদ্ধ, অমানুষিক দিব্য শ্রবণ শক্তির দ্বারা নিগ্রোধ পরিব্রাজকের সহিত গৃহপতি সন্ধানের এই কথোপকথন শ্রবণ করিলেন। তখন ভগবান গৃধ্রকূট পর্বত হইতে অবতরণপূর্বক সুমাগধা পুষ্করিণীর তীরে ময়ূর-নিবাপে গমন করিয়া তথায় উন্মুক্ত স্থানে বিচরণ করিতে লাগিলেন। ভগবানকে এইরূপে বিচরণ করিতে দেখিয়া পরিব্রাজক নিগ্রোধ তাঁহার পরিষদকে শৃঙ্খলা রক্ষা করিতে বলিলেন, “আয়ুষ্মানগণ নীরব হউন, শব্দ করিবেন না। শ্রমণ গৌতম সুমাগধার তীরে ময়ূর-নিবাপে উন্মুক্ত স্থানে বিচরণ করিতেছেন। সেই আয়ুষ্মান নীরবতা প্রিয়, নীরবতার প্রশংসাবাদী, পরিষদকে শব্দহীন জ্ঞাত হইয়া তিনি যেন এইস্থান আগমনের যোগ্য মনে করেন। যদি তিনি এইস্থানে আগমন করেন, তাঁহাকে এই প্রশ্ন জিজ্ঞাসা করিব, যে ধর্মে ভগবান শ্রাবকগণকে শিক্ষিত করেন, সেই ধর্ম কী? কী সেই ধর্ম যাহাতে শিক্ষিত হইয়া শ্রাবকগণ বিশ্বস্তচিত্তে আদি-ব্রহ্মচর্যের মূলতত্ত্ব স্বীকার করেন?” এইরূপ কথিত হইলে পরিব্রাজকগণ নীরব হইলেন।

৫৫. তদনন্তর ভগবান নিগ্রোধ পরিব্রাজকের নিকট গমন করিলে নিগ্রোধ ভগবানকে বলিলেন, “ভন্তে, ভগবানের আগমন হউক! স্বাগত ভগবান, বহুদিন পরে ভগবান কৃপা করিয়া এইস্থানে আসিয়াছেন, ভগবান উপবেশন করুন, এই আসন প্রস্তুত।”

ভগবান নির্দিষ্ট আসনে উপবেশন করিলেন। পরিব্রাজক নিগ্রোধও এক নিচ আসন গ্রহণপূর্বক এক প্রান্তে উপবেশন করিলেন। অতঃপর ভগবান নিগ্রোধকে বলিলেন, “নিগ্রোধ, এইস্থানে কী কথায় নিযুক্ত ছিলে? তোমাদের কি আলোচনাই বা বাধা প্রাপ্ত হইল?”

ভগবান এইরূপ কহিলে পরিব্রাজক নিগ্রোধ ভগবানকে বলিলেন, “ভন্তে, আমরা দেখিলাম ভগবান সুমাগধার তীরে ময়ূরনিবাপে উন্মুক্ত স্থানে বিচরণ করিতেছেন, উহা দেখিয়া আমরা বলিলাম, যদি শ্রমণ গৌতম এই পরিষদে আগমন করেন, তাঁহাকে এই প্রশ্ন জিজ্ঞাসা করিব, “যে ধর্মে ভগবান শ্রাবকগণকে শিক্ষিত করেন, সেই ধর্ম কী? কী সেই ধর্ম যাহাতে শিক্ষিত হইয়া শ্রাবকগণ বিশ্বস্তচিত্তে আদি ব্রহ্মচর্যের মূলতত্ত্ব স্বীকার করেন?” আমাদের এই আলোচনার অসমাপ্ত অবস্থায় ভগবানের আগমন হইল।”

৫৬. “নিগ্রোধ, যে ধর্মে আমি শ্রাবকগণকে শিক্ষিত করি, যে ধর্মে শিক্ষিত হইয়া শ্রাবকগণ বিশ্বস্তচিত্তে আদি ব্রহ্মচর্যের মূলতত্ত্ব স্বীকার করেন, তাহা বুঝিতে পারা তোমার পক্ষে কঠিন, কারণ তুমি ভিন্নদৃষ্টিসম্পন্ন, ভিন্ন মতাবলম্বী, ভিন্ন রুচিসম্পন্ন, ভিন্ন আযোগানুসারী, ভিন্ন আচার্যের শিক্ষা গ্রহণকারী। নিগ্রোধ, তুমি বরং আমাকে কৃচ্ছ্রসাধন সম্পর্কে তোমার নিজের মতবিষয়ক প্রশ্ন করো, কী করিলে কৃচ্ছ্রসাধন সফল হয়, কী করিলে হয় না?

এইরূপ উক্ত হইলে পরিব্রাজকগণ তুমুল কোলাহলের সহিত উচ্চশব্দ মহাশব্দ করিল, “আশ্চর্য! অদ্ভূত! শ্রমণ গৌতমের মহাশক্তি ও মহানুভাবতা, তিনি স্বীয় মত দূরে রাখিয়া পরবাদের আলোচনায় আহ্বান করিতেছেন।”

৫৭. তখন নিগ্রোধ অন্যান্য পরিব্রাজকগণকে নীরব হইতে আদেশ করিয়া ভগবানকে বলিলেন, “আমরা কৃচ্ছ্রসাধন রূপ তপের সমর্থনকারী, উহাকেই সারবস্তু বলিয়া মনে করি, আমরা উহাতেই লীন হইয়া বিহার করি। কী করিলে কৃচ্ছ্রসাধন সফল হয়, কী করিলে হয় না?”

নিগ্রোধ, তপস্বী নগ্ন হইয়া বিহার করে, মুক্তাচার ও হস্তাবলেহক হয়, ভিক্ষা গ্রহণার্থ আহ্বানের কিংবা অপেক্ষা করিবার অনুরোধ প্রত্যাখ্যান করে, আপনার জন্য আনীত অথবা প্রস্তুতিকৃত খাদ্য এবং নিমন্ত্রণ অস্বীকার করে, কুম্ভী অথবা কলোপী মুখ হইতে প্রদত্ত ভিক্ষা গ্রহণ করে না, প্রবেশ দ্বারে, উদুখল, ইন্ধন অথবা মুসলাভ্যন্তরে স্থাপিত ভিক্ষা ত্যাগ করে, ভোজন নিরত দুই জনের কিংবা গর্ভিণীর, কিংবা স্তন্যদানরতা স্ত্রীর, কিংবা পুরুষসহবাস-রতা স্ত্রীর ভিক্ষা ত্যাগ করে, অভিক্ষালব্ধ সংগৃহীত ভোজ্য অস্বীকার করে, দলবদ্ধ মক্ষিকাসংকুল স্থান হইতে ভিক্ষা গ্রহণে বিরত হয়, মৎস্য, মাংস, সুরা মেরয়, তুষোদকের গ্রহণে বিরত হয়; মাত্র এক গৃহ হইতে এক গ্রাস, দুই গৃহ হইতে দুই গ্রাস, সাত গৃহ হইতে সাত গ্রাস খাদ্য গ্রহণ করে; মাত্র এক অথবা দুই অথবা শত ভিক্ষান্নে জীবন যাপন করে; দিনান্তে একবার, অথবা দুই দিবসে একবার, অথবা সাত দিবসে একবার ভোজন করে, এইরূপে নিয়মবদ্ধ হইয়া ক্রমে অর্ধমাসান্তে একবার ভোজন করে; মাত্র শাক অথবা শ্যামাক, অপক্ব তণ্ডল, চর্মখণ্ড, শৈবাল, কণ, আচাম, পিণ্যাক, তৃণ, গোময়, বনমূল-ফল, অথবা বৃক্ষ হইতে স্বয়ং পতিত ফল ভোজন করে; শাণবস্ত্র, মশাণবস্ত্র, শবদেহের পরিত্যক্ত আবরণ বস্ত্র, পাংশুকূল, তিরিতক বল্কল, মৃগচর্ম মৃগচর্মনির্মিত পরিচ্ছদ, কুশচীর, বল্কল-চীর, ফলক-চীর, কেশ-কম্বল, বাল-কম্বল, উলুক-পক্ষ নির্মিত বস্ত্র পরিধান করে; সে কেশ ও শ্মশ্রূর উৎপাটন করে এবং উহাতে আসক্ত হয়, আসন পরিত্যাগ করিয়া দণ্ডায়মানভাবে অবস্থান করে, উৎকুটিক হইয়া অবস্থান করে এবং ওই অবস্থায় বীর্যারম্ভের অনুশীলন করে, কণ্টকধারী হয় এবং কণ্টক-শয্যা রচনা করে, ফলক-শয্যা ও ভূমি-শয্যা আশ্রয় করে, এক পার্শ্বে শায়িত হইয়া নিদ্রা যায়, দেহকে ধূলি ও মলাচ্ছাদিত করে, উন্মুক্ত স্থানে শয়ন করে, সকল প্রকার আসনই নির্বিচারে গ্রহণ করে, বিকট আহার গ্রহণ করে, এবং ওই প্রকার আহারে আসক্ত হয়, শীতল জল পান বর্জন করে এবং ওই অভ্যাসে আসক্ত হয়, প্রাতঃকাল হইতে সন্ধ্যা এই সময়ের মধ্যে তিনবার জলে অবতরণ করে। নিগ্রোধ, তুমি কী মনে করো, এইরূপ কৃচ্ছ্রসাধন সফল হয় অথবা বিফল হয়?”

“অবশ্যই, ভন্তে, এইরূপ কৃচ্ছ্রসাধন সফল হয়, বিফল হয় না।”

“নিগ্রোধ, আমি কহি এ প্রকার পরিপূর্ণ কৃচ্ছ্রসাধনেও অনেক প্রকার উপক্লেশ বর্তমান।”

৫৮. “ভন্তে, ভগবান কিরূপে বলিতেছেন যে, এই প্রকার পরিপূর্ণ কৃচ্ছ্রসাধনেও অনেক প্রকার উপক্লেশ বর্তমান?”

“নিগ্রোধ, তপস্বী তপ করেন, তিনি উহাতেই সন্তুষ্ট ও পরিপূর্ণ-সংকল্প হন। নিগ্রোধ, ইহাও তপস্বীর উপক্লেশ।”

“পুনশ্চ, নিগ্রোধ, তপস্বী তপ করেন। তিনি ওই তপহেতু আত্মপ্রশংসা ও পরগ্লানিতে রত হন। ইহাও তপস্বীর উপক্লেশ।”

“পুনশ্চ, নিগ্রোধ, তপস্বী তপ করেন। তিনি ওই তপ হেতু স্ফীত হন, জ্ঞানশূন্য হন, প্রমাদে পতিত হন। ইহাও তপস্বীর উপক্লেশ।”

৫৯. পুনশ্চ, নিগ্রোধ, তপস্বী তপ করেন। ওই তপ হেতু তিনি লাভ, সৎকার ও যশ অর্জন করেন। ওই লাভ, সৎকার ও যশ অর্জন করিয়া তিনি সন্তুষ্ট ও পরিপূর্ণ-সংকল্প হন। নিগ্রোধ, ইহাও তপস্বীর উপক্লেশ।

“পুনশ্চ, নিগ্রোধ, তপস্বী তপ করেন। ওই তপ হেতু তিনি লাভ, সৎকার ও যশ অর্জন করেন। ওই লাভ, সৎকার ও যশ অর্জন করিয়া তিনি আত্মপ্রশংসা ও পরগ্লানিতে রত হন। নিগ্রোধ, ইহাও তপস্বীর উপক্লেশ।

“পুনশ্চ, নিগ্রোধ, তপস্বী তপ করেন। ওই তপ হেতু তিনি লাভ, সৎকার ও যশ অর্জন করেন। ওই লাভ, সৎকার ও যশ অর্জন করিয়া তিনি স্ফীত হন, জ্ঞানহীন হন, প্রমাদে পতিত হন। নিগ্রোধ, ইহাও তপস্বীর উপক্লেশ।

৬০. “পুনশ্চ, নিগ্রোধ, তপস্বী তপ করেন। আহার্য দ্রব্য তৎকর্তৃক দ্বিধাকৃত হয়- “ইহা আমার উপযোগী, ইহা নহে।” যে ভোজ্যবস্তু তাঁহার অনুপযোগী তাহার প্রতি আকাঙ্ক্ষা রাখিয়া তিনি উহা বর্জন করেন, যাহা তাঁহার উপযোগী তাহাতে গ্রথিত, মূর্ছিত ও লগ্ন হইয়া, উহাতে যে বিপদ নিহিত তাহা না দেখিয়া, উহার কুফল চিন্তা না করিয়া, উহা আহার করেন। নিগ্রোধ, ইহাও তপস্বীর উপক্লেশ।

“পুনশ্চ, নিগ্রোধ, তপস্বী লাভ, সৎকার এবং যশতৃষ্ণা হেতু তপ করেন, “রাজাগণ, রাজমহামাত্রগণ, ক্ষত্রিয়, ব্রাহ্মণ, গৃহপতি এবং তীর্থিয়গণ আমার সৎকার করিবেন।” নিগ্রোধ, ইহাও তপস্বীর উপক্লেশ।

৬১. “পুনশ্চ, নিগ্রোধ, তপস্বী কোনো শ্রমণ অথবা ব্রাহ্মণের নিন্দা করেন, “কেন এই পুরুষ প্রাচুর্যভোগী হইয়া বজ্রকঠিন দন্তের সাহায্যে সর্ববিধ বস্তু ভক্ষণ করে; যথা : মূলবীজ, স্কন্ধ-বীজ, গ্রন্থি-বীজ এবং পঞ্চমত, বীজ-বীজ? তথাপি সে শ্রমণ কথিত হয়।” নিগ্রোধ, ইহাও তপস্বীর উপক্লেশ।

“পুনশ্চ, নিগ্রোধ, তপস্বী দেখেন কোনো শ্রমণ অথবা ব্রাহ্মণ গৃহস্থকুলে সৎকার, শ্রদ্ধা, সম্মান এবং পূজা পাইতেছেন। উহা দেখিয়া তাঁহার মনে হয়-“গৃহস্থগণ এই প্রাচুর্যভোগীকে, শ্রদ্ধা, সম্মান ও পূজা করে, তাহার সৎকার করে, কিন্তু আমি কৃচ্ছ্র-জীবী তপস্বী হইলেও গৃহস্থকুলে সৎকার, শ্রদ্ধা, সম্মান ও পূজা পাই না।” এইরূপে তিনি গৃহস্থগণের প্রতি ঈর্ষা ও মাৎসর্যপরায়ণ হন। নিগ্রোধ, ইহাও তপস্বীর উপক্লেশ।

“পুনশ্চ, নিগ্রোধ, তপস্বী সাধারণের গমনাগমন স্থানে আসন গ্রহণ করেন। নিগ্রোধ, ইহাও তপস্বীর উপক্লেশ।

“পুনশ্চ, নিগ্রোধ, তপস্বী ভিক্ষার্থ গৃহস্থকুলে গমন করিবার সময় এইরূপভাবে প্রচ্ছন্ন হইয়া ভ্রমণ করেন যাহাতে ব্যক্ত হয়- “ইহা আমার তপ, ইহা আমার তপ।” নিগ্রোধ, ইহাও তপস্বীর উপক্লেশ।

৬২. “পুনশ্চ, নিগ্রোধ, তপস্বী গোপনে কোনো কর্ম করেন। তাঁহাকে যদি জিজ্ঞাসা করা হয় “আপনি কি ইহার অনুমোদন করেন?” তাহা হইলে অনুমোদন না করিয়াও তিনি বলেন “অনুমোদন করি,” অনুমোদন করিয়াও বলেন “অনুমোদন করি না।” এইরূপে জ্ঞানত মিথ্যা কথিত হয়। নিগ্রোধ, ইহাও তপস্বীর উপক্লেশ।

“পুনশ্চ, নিগ্রোধ, তপস্বী তথাগত অথবা তদীয় শ্রাবকের ধর্মদেশনা বিশুদ্ধ এবং আদরণীয় হইলেও উহার গুণ গ্রহণ করেন না। ইহাও, নিগ্রোধ, তপস্বীর উপক্লেশ।

৬৩. “পুনশ্চ, নিগ্রোধ, তপস্বী ক্রোধ ও দ্বেষের বশবর্তী হন। নিগ্রোধ, ইহাও তপস্বীর উপক্লেশ।

“পুনশ্চ, নিগ্রোধ, তপস্বী কপটাচারী, অসূয়াপরবশ, ঈর্ষা ও মাৎসর্যপরায়ণ, শঠ, মায়াবী, নির্মম, অহঙ্কারী, পাপেচ্ছাসম্পন্ন ও পাপেচ্ছার বশীভূত, মিথ্যাদৃষ্টিসম্পন্ন, উচ্ছেদ-দৃষ্টিসম্পন্ন, সংসারাসক্ত, স্বৈরী, ত্যাগে অনিচ্ছ হন। নিগ্রোধ, ইহাও তপস্বীর উপক্লেশ।

নিগ্রোধ, তুমি কী মনে করো, এই সকল কৃচ্ছ্রসাধন উপক্লেশ অথবা নহে?

“ভন্তে, অবশ্যই এই সকল কৃচ্ছ্র-উপক্লেশ। ভন্তে, ইহা সম্ভব যে তপস্বীর মধ্যে উক্ত সর্বপ্রকার উপক্লেশ বিদ্যমান, একটি দুইটির ত কথাই নাই।

৬৪. “নিগ্রোধ, তপস্বী তপ করেন। তিনি উহাতে সন্তুষ্ট হন না, পরিপূর্ণ-সংকল্প হন না। এইরূপে ওই অবস্থায় তিনি পরিশুদ্ধ হন।

“পুনশ্চ, নিগ্রোধ, তপস্বী তপ করেন। তিনি ওই তপ হেতু আত্মপ্রশংসা ও পরগ্লানিতে রত হন না। এইরূপে ওই অবস্থায় তিনি পরিশুদ্ধ হন।

“পুনশ্চ, নিগ্রোধ, তপস্বী তপ করেন। তিনি ওই তপ হেতু স্ফীত হন না, জ্ঞানশূন্য হন না, প্রমাদে পতিত হন না। এইরূপে ওই অবস্থায় তিনি পরিশুদ্ধ হন।

৬৫. “পুনশ্চ, নিগ্রোধ, তপস্বী তপ করেন। ওই তপ হেতু তিনি লাভ, সৎকার ও যশ অর্জন করেন। ওই লাভ, সৎকার ও যশ অর্জন করিয়া তিনি সন্তুষ্ট হন না, পরিপূর্ণ-সংকল্প হন না। এইরূপে ওই অবস্থায় তিনি পরিশুদ্ধ হন।

“পুনশ্চ, নিগ্রোধ, তপস্বী তপ করেন। ওই তপ হেতু তিনি লাভ, সৎকার ও যশ অর্জন করেন। ওই লাভ, সৎকার ও যশ অর্জন করিয়া তিনি আত্মপ্রশংসা ও পরগ্লানিতে রত হন না। এইরূপে ওই অবস্থায় তিনি পরিশুদ্ধ হন।

“পুনশ্চ, নিগ্রোধ, তপস্বী তপ করেন। ওই তপ হেতু তিনি লাভ, সৎকার ও যশ অর্জন করেন। ওই লাভ, সৎকার ও যশ অর্জন করিয়া তিনি স্ফীত হন না, জ্ঞানশূন্য হন না, প্রমাদে পতিত হন না। এইরূপে ওই অবস্থায় তিনি পরিশুদ্ধ হন।

৬৬. “পুনশ্চ, নিগ্রোধ, তপস্বী তপ করেন। আহার্য দ্রব্য “ইহা আমার উপযোগী, ইহা নহে” এইরূপে তৎকর্তৃক দ্বিধাকৃত হয় না। যে ভোজ্যবস্তু তাঁহার অনুপযোগী তাহার প্রতি আকাঙ্ক্ষাহীন হইয়া তিনি উহা বর্জন করেন, যাহা তাঁহার উপযোগী তাহাতে গ্রথিত, মূর্ছিত ও লগ্ন না হইয়া, উহাতে যে বিপদ নিহিত তাহা দেখিয়া, উহার কুফল চিন্তা করিয়া উহা আহার করেন। এইরূপে ওই অবস্থায় তিনি পরিশুদ্ধ হন।

“পুনশ্চ, নিগ্রোধ, তপস্বী তপ করেন। তিনি “রাজগণ, মহামাত্রগণ, ক্ষত্রিয়-ব্রাহ্মণ-গৃহপতি এবং তীর্থিয়গণ আমার সৎকার করিবেন” এইরূপ লাভ, সৎকার ও যশতৃষ্ণা হেতু তপ করেন না। এইরূপে ওই অবস্থায় তিনি পরিশুদ্ধ হন।

৬৭. “পুনশ্চ, নিগ্রোধ, তপস্বী কোনো শ্রমণ অথবা ব্রাহ্মণকে এইরূপ বলিয়া নিন্দা করেন না, “কেন এই পুরুষ প্রাচুর্যভোগী হইয়া বজ্রকঠিন দন্তের সাহায্যে সর্ববিধ বস্তু ভক্ষণ করে; যথা : মূলবীজ, স্কন্ধবীজ, গ্রন্থিবীজ এবং পঞ্চমত, বীজ-বীজ? তথাপি সে শ্রমণ কথিত হয়।” এইরূপে ওই অবস্থায় তিনি পরিশুদ্ধ হন।

“পুনশ্চ, নিগ্রোধ, তপস্বী দেখেন কোনো শ্রমণ অথবা ব্রাহ্মণ গৃহস্থকুলে সৎকার, শ্রদ্ধা, সম্মান এবং পূজা পাইতেছেন। উহা দেখিয়া তাঁহার এইরূপ মনে হয় না, “গৃহস্থগণ এই প্রাচুর্যভোগীকে শ্রদ্ধা, সম্মান ও পূজা করে, তাঁহার সৎকার করে, কিন্তু আমি কৃচ্ছ্রজীবী তপস্বী হইলেও গৃহস্থকুলে সৎকার, শ্রদ্ধা, সম্মান ও পূজা পাই না।” এইরূপে তিনি গৃহস্থগণের প্রতি ঈর্ষা ও মাৎসর্যপরায়ণ হন না। এইরূপে ওই অবস্থায় তিনি পরিশুদ্ধ হন।”

৬৮. “পুনশ্চ, নিগ্রোধ, তপস্বী সাধারণের গমনাগমন স্থানে আসন গ্রহণ করেন না। এইরূপে ওই অবস্থায় তিনি পরিশুদ্ধ হন।”

“পুনশ্চ, নিগ্রোধ, তপস্বী ভিক্ষার্থ গৃহস্থকুলে গমন করিবার সময় এইরূপভাবে প্রচ্ছন্ন হইয়া গমন করেন না যাহাতে ব্যক্ত হয়, “ইহা আমার তপ, ইহা আমার তপ।” এইরূপে ওই অবস্থায় তিনি পরিশুদ্ধ হন।

“পুনশ্চ, নিগ্রোধ, তপস্বী গোপনে কোনো কর্ম করেন না। তাঁহাকে যদি জিজ্ঞাসা করা হয় “আপনি কি ইহার অনুমোদন করেন?” তাহা হইলে অনুমোদন না করিলে তিনি বলেন “অনুমোদন করি না,” অনুমোদন করিলে বলেন, “অনুমোদন করি।” এইরূপে জ্ঞানত মিথ্যা কথিত হয় না। এইরূপে ওই অবস্থায় তিনি পরিশুদ্ধ হন।

“পুনশ্চ, নিগ্রোধ, তপস্বী তথাগত অথবা তদীয় শ্রাবকের বিশুদ্ধ এবং আদরণীয় ধর্মদেশনার গুণ গ্রহণ করেন। এইরূপে ওই অবস্থায় তিনি পরিশুদ্ধ হন।

৬৯. “পুনশ্চ, নিগ্রোধ, তপস্বী ক্রোধ ও দ্বেষের বশবর্তী হন না। এইরূপে ওই অবস্থায় তিনি পরিশুদ্ধ হন।”

“পুনশ্চ, নিগ্রোধ, তপস্বী কপটাচারী, অসূয়াপরবশ, ঈর্ষা ও মাৎসর্যপরায়ণ, শঠ, মায়াবী, নির্মম, অহঙ্কারী, পাপেচ্ছাসম্পন্ন ও পাপেচ্ছার বশীভূত, মিথ্যাদৃষ্টিসম্পন্ন, উচ্ছেদদৃষ্টিসম্পন্ন, সংসারাসক্ত, স্বৈরী হন না, তিনি ত্যাগশীল হন। এইরূপে ওই অবস্থায় তিনি পরিশুদ্ধ হন।

“নিগ্রোধ, তুমি কী মনে করো, এইরূপ কৃচ্ছ্রসাধন পরিশুদ্ধ অথবা অপরিশুদ্ধ হয়?”

“ভন্তে, অবশ্যই এইরূপ হইলে কৃচ্ছ্রসাধন পরিশুদ্ধ হয়, অপরিশুদ্ধ হয় না, উহা শ্রেষ্ঠত্ব ও সারত্বে উপনীত হয়।”

“নিগ্রোধ, মাত্র ইহাতেই কৃচ্ছ্রসাধন শ্রেষ্ঠত্ব ও সারত্বে উপনীত হয় না; ইহা বহিরাবরণ মাত্র।”

৭০. “ভন্তে, কিরূপ হইলে কৃচ্ছ্রসাধন শ্রেষ্ঠত্ব ও সারত্বে উপনীত হয়? ভগবান আমার কৃচ্ছ্র শ্রেষ্ঠত্ব ও সারত্বে উপনীত করিলে আমি অনুগৃহীত হইব।”

“নিগ্রোধ, তপস্বী চতুর্বিধ সংযম দ্বারা সুরক্ষিত হন। কী প্রকারে তিনি এইরূপ সুরক্ষিত হন? নিগ্রোধ, তপস্বী প্রাণনাশ করেন না, প্রাণনাশের কারণ হন না, উহার অনুমোদন করেন না; অদত্তের গ্রহণ করেন না, অদত্ত গ্রহণের কারণ হন না, উহার অনুমোদনও করেন না; মিথ্যা বলেন না, মিথ্যা কথনের কারণ হন না, উহার অনুমোদনও করেন না; তিনি ইন্দ্রিয় পরিতৃপ্তিজনিত সুখের অন্বেষণ করেন না; ওই অন্বেষণের কারণ হন না, উহার অনুমোদনও করেন না। নিগ্রোধ, তপস্বী এইরূপে চতুর্বিধ সংযম দ্বারা সুরক্ষিত হন। নিগ্রোধ, যেহেতু তপস্বী চতুর্বিধ সংযম দ্বারা সুরক্ষিত হন এবং উহাই তাঁহার তপস্যা হয়, সেইহেতু তিনি ক্রমোন্নতির দিকে অগ্রসর হন, তিনি নিম্নগামী হন না। তিনি বিবিক্ত শয়নাসনের ভজনা করেন; অরণ্য, বৃক্ষমূল, পর্বত, কন্দর, গিরিগুহা শ্মশান, বনপ্রস্থ, উন্মুক্ত স্থান এবং পলাল স্তূপের ভজনা করেন। ভিক্ষা হইতে প্রত্যাবর্তন করিয়া আহারান্তে তিনি পর্যঙ্কাবদ্ধ হইয়া, দেহকে ঋজুভাবে রক্ষা করিয়া, পরিমুখে স্মৃতি উপস্থাপিত করিয়া উপবিষ্ট হন। তিনি লোকে অভিধ্যার পরিহার করিয়া অভিধ্যাহীন চিত্তে বিহার করেন, অভিধ্যা হইতে চিত্তকে পরিশুদ্ধ করেন। তিনি ব্যাপাদ-প্রদোষ পরিত্যাগ করিয়া অব্যাপন্ন চিত্তে বিহার করেন; সর্বপ্রাণীর হিতাকাঙ্ক্ষী হইয়া, সর্বপ্রাণীর প্রতি অনুকম্পা পরবশ হইয়া; ব্যাপাদ-প্রদোষ হইতে চিত্তকে পরিশুদ্ধ করেন। তিনি স্ত্যানমিদ্ধ পরিহার করিয়া বিগত-স্ত্যানমিদ্ধ হইয়া বিহার করেন; আলোক-সংজ্ঞী, স্মৃতিমান ও সম্প্রজ্ঞাত হইয়া স্ত্যানমিদ্ধ হইতে চিত্তকে পরিশুদ্ধ করেন। তিনি ঔদ্ধত্য-কৌকৃত্য পরিহার করিয়া অনুদ্ধত হইয়া বিহার করেন, আধ্যাত্মিক শান্তিলব্ধ হইয়া ঔদ্ধত্য-কৌকৃত্য হইতে চিত্তকে পরিশুদ্ধ করেন। তিনি বিচিকিৎসার পরিহার করিয়া বিচিকিৎসাহীন হইয়া বিহার করেন, কুশলধর্মে সংশয়হীন হইয়া বিচিকিৎসা হইতে চিত্তকে পরিশুদ্ধ করেন।

৭১. “তিনি চিত্তের এই পঞ্চ নীবরণ পরিহার করিয়া প্রজ্ঞার দ্বারা চিত্তের উপক্লেশের বলক্ষয় করিবার নিমিত্ত মৈত্রীসহগত চিত্তে যথাক্রমে এক, দুই, তিন, চারিদিক স্ফুরিত করিয়া বিহার করেন। এইরূপে ঊর্ধ্ব, অধঃ, তির্যক, সর্বদিক এবং সর্বতোভাবে সমস্ত জগৎ মৈত্রীসহগত চিত্তে বিপুল, মহান, অপ্রমেয় অবৈর এবং অব্যাপাদ দ্বারা স্ফুরিত করিয়া বিহার করেন। করুণাসহগত চিত্তে যথাক্রমে এক, দুই, তিন, চারিদিক স্ফুরিত করিয়া বিহার করেন। এইরূপে ঊর্ধ্ব, অধঃ, তির্যক, সর্বদিক এবং সর্বতোভাবে সমস্ত জগৎ করুণাসহগত চিত্তে বিপুল, মহান, অপ্রমেয় অবৈর এবং অব্যাপাদ দ্বারা স্ফুরিত করিয়া বিহার করেন। মুদিতাসহগত চিত্তে যথাক্রমে এক, দুই, তিন, চারিদিক স্ফুরিত করিয়া বিহার করেন। এইরূপে ঊর্ধ্ব, অধঃ, তির্যক, সর্বদিক এবং সর্বতোভাবে সমস্ত জগৎ মুদিতাসহগত চিত্তে বিপুল, মহান, অপ্রমেয় অবৈর এবং অব্যাপাদ দ্বারা স্ফুরিত করিয়া বিহার করেন। উপেক্ষা-সহগত চিত্তে যথাক্রমে এক, দুই, তিন, চারিদিক স্ফুরিত করিয়া বিহার করেন। এইরূপে ঊর্ধ্ব, অধঃ, তির্যক, সর্বদিক এবং সর্বতোভাবে সমস্ত জগৎ উপেক্ষা-সহগত চিত্তে বিপুল, মহান, অপ্রমেয় অবৈর এবং অব্যাপাদ দ্বারা স্ফুরিত করিয়া বিহার করেন। নিগ্রোধ, তুমি কী মনে করো, এইরূপ হইলে কৃচ্ছ্রসাধন পরিশুদ্ধ হয় অথবা অপরিশুদ্ধ হয়?”

“ভন্তে, অবশ্যই এইরূপ হইলে কৃচ্ছ্র-সাধন পরিশুদ্ধ হয়, অপরিশুদ্ধ হয় না, উহা শ্রেষ্ঠত্ব ও সারত্বে উপনীত হয়।”

“নিগ্রোধ, মাত্র ইহাতেই কৃচ্ছ্র-সাধন শ্রেষ্ঠত্ব ও সারত্বে উপনীত হয় না, ইহা ত্বক্‌ মাত্র স্পর্শ করে।”

৭২. “ভন্তে, কিরূপ হইলে কৃচ্ছ্র-সাধন শ্রেষ্ঠত্ব ও সারত্বে উপনীত হয়? ভগবান আমার কৃচ্ছ্র শ্রেষ্ঠত্ব ও সারত্বে উপনীত করিলে আমি অনুগৃহীত হইব।”

“নিগ্রোধ, তপস্বী-চতুর্বিধ সংবর দ্বারা সুরক্ষিত হন। কী প্রকারে তিনি ওইরূপে সুরক্ষিত হন? নিগ্রোধ, তপস্বী প্রাণনাশ করেন না, প্রাণনাশের কারণ হন না, উহার অনুমোদন করেন না; অদত্তের গ্রহণ করেন না, অদত্ত গ্রহণের কারণ হন না, উহার অনুমোদনও করেন না; মিথ্যা বলেন না, মিথ্যা কথনের কারণ হন না, উহার অনুমোদনও করেন না; তিনি ইন্দ্রিয় পরিতৃপ্তিজনিত সুখের অন্বেষণ করেন না; ওই অন্বেষণের কারণ হন না, উহার অনুমোদনও করেন না। নিগ্রোধ, তপস্বী এইরূপে চতুর্বিধ সংযম দ্বারা সুরক্ষিত হন। যেহেতু তপস্বী চতুর্বিধ সংযম দ্বারা সুরক্ষিত হন এবং উহাই তাঁহার তপস্যা হয়, সেই হেতু তিনি ক্রমোন্নতির দিকে অগ্রসর হন, তিনি নিম্নগামী হন না। তিনি বিবিক্ত শয়নাসনের ভজনা করেন; অরণ্য, বৃক্ষমূল, পর্বত, কন্দর, গিরিগুহা, শ্মশান, বনপ্রস্থ, উন্মুক্ত স্থান এবং পলালস্তূপের ভজনা করেন। ভিক্ষা হইতে প্রত্যাবর্তন করিয়া আহারান্তে তিনি পর্যঙ্কাবদ্ধ হইয়া, দেহকে ঋজুভাবে রক্ষা করিয়া, পরিমুখে স্মৃতি উপস্থাপিত করিয়া উপবিষ্ট হন। তিনি লোকে অভিধ্যার পরিহার করিয়া অভিধ্যাহীন চিত্তে বিহার করেন, অভিধ্যা হইতে চিত্তকে পরিশুদ্ধ করেন। তিনি ব্যাপাদ-প্রদোষ পরিত্যাগ করিয়া অব্যাপন্ন চিত্তে বিহার করেন; সর্বপ্রাণীর হিতাকাঙ্ক্ষী হইয়া, সর্বপ্রাণীর প্রতি অনুকম্পাপরবশ হইয়া; ব্যাপাদ-প্রদোষ হইতে চিত্তকে পরিশুদ্ধ করেন। তিনি স্ত্যানমিদ্ধ পরিহার করিয়া বিগত-স্ত্যানমিদ্ধ হইয়া বিহার করেন; আলোক-সংজ্ঞী, স্মৃতিমান ও সম্প্রজ্ঞাত হইয়া স্ত্যানমিদ্ধ হইতে চিত্তকে পরিশুদ্ধ করেন। তিনি ঔদ্ধত্য-কৌকৃত্য পরিহার করিয়া অনুদ্ধত হইয়া বিহার করেন, আধ্যাত্মিক শান্তিলব্ধ হইয়া ঔদ্ধত্য-কৌকৃত্য হইতে চিত্তকে পরিশুদ্ধ করেন। তিনি বিচিকিৎসার পরিহার করিয়া বিচিকিৎসাহীন হইয়া বিহার করেন, কুশলধর্মে সংশয়হীন হইয়া বিচিকিৎসা হইতে চিত্তকে পরিশুদ্ধ করেন। তিনি চিত্তের এই পঞ্চ নীবরণ পরিহার করিয়া প্রজ্ঞার দ্বারা চিত্তের উপক্লেশের বলক্ষয় করিবার নিমিত্ত মৈত্রীসহগত চিত্তে, যথাক্রমে এক, দুই, তিন, চারিদিক স্ফুরিত করিয়া বিহার করেন। এইরূপে ঊর্ধ্ব, অধঃ, তির্যক, সর্বদিক এবং সর্বতোভাবে সমস্ত জগৎ মৈত্রীসহগত চিত্তে, বিপুল, মহান, অপ্রমেয় অবৈর এবং অব্যাপাদ দ্বারা স্ফুরিত করিয়া বিহার করেন। তিনি অনেকবিধ পূর্বজন্ম স্মরণ করেন; যথা : এক জন্ম, দুই জন্ম, তিন, চারি, পাঁচ, দশ, বিশ, ত্রিশ, চল্লিশ, পঞ্চাশ, একশত, এক সহস্র, এক লক্ষ জন্ম, অনেক সংবর্তকল্প, অনেক বিবর্তকল্প- “অমুক স্থানে আমার এই নাম এই গোত্র, এই বর্ণ, এই আহার ছিল, আমি এই প্রকার সুখ-দুঃখ অনুভব করিয়াছিলাম এবং আমার আয়ু এই পর্যন্ত ছিল। সে স্থান হইতে চ্যুত হইয়া অমুক স্থানে উৎপন্ন হইয়াছিলাম। সেই স্থানে এই নাম, এই গোত্র, এই বর্ণ, এই আহার ছিল, এই প্রকার সুখ দুঃখ অনুভব করিয়াছিলাম এবং আয়ু এই পর্যন্ত ছিল। সে স্থান হইতে চ্যুত হইয়া এই স্থানে উৎপন্ন হইয়াছি।” এইরূপ বহু পূর্বজন্ম এবং ওই সকলের পূর্ণ বিবরণ স্মরণ করেন।” করুণাসহগত চিত্তে, যথাক্রমে এক, দুই, তিন, চারিদিক স্ফুরিত করিয়া বিহার করেন। এইরূপে ঊর্ধ্ব, অধঃ, তির্যক, সর্বদিক এবং সর্বতোভাবে সমস্ত জগৎ করুণাসহগত চিত্তে, বিপুল, মহান, অপ্রমেয় অবৈর এবং অব্যাপাদ দ্বারা স্ফুরিত করিয়া বিহার করেন। তিনি অনেকবিধ পূর্বজন্ম স্মরণ করেন; যথা : এক জন্ম, দুই জন্ম, তিন, চারি, পাঁচ, দশ, বিশ, ত্রিশ, চল্লিশ, পঞ্চাশ, একশত, এক সহস্র, এক লক্ষ জন্ম, অনেক সংবর্তকল্প, অনেক বিবর্তকল্প-“অমুক স্থানে আমার এই নাম এই গোত্র, এই বর্ণ, এই আহার ছিল, আমি এই প্রকার সুখ-দুঃখ অনুভব করিয়াছিলাম এবং আমার আয়ু এই পর্যন্ত ছিল। সে স্থান হইতে চ্যুত হইয়া অমুক স্থানে উৎপন্ন হইয়াছিলাম। সেই স্থানে এই নাম, এই গোত্র, এই বর্ণ, এই আহার ছিল, এই প্রকার সুখ দুঃখ অনুভব করিয়াছিলাম এবং আয়ু এই পর্যন্ত ছিল। সে স্থান হইতে চ্যুত হইয়া এই স্থানে উৎপন্ন হইয়াছি।” এইরূপ বহু পূর্বজন্ম এবং ওই সকলের পূর্ণ বিবরণ স্মরণ করেন।” মুদিতাসহগত চিত্তে, যথাক্রমে এক, দুই, তিন, চারিদিক স্ফুরিত করিয়া বিহার করেন। এইরূপে ঊর্ধ্ব, অধঃ, তির্যক, সর্বদিক এবং সর্বতোভাবে সমস্ত জগৎ মুদিতাসহগত চিত্তে, বিপুল, মহান, অপ্রমেয় অবৈর এবং অব্যাপাদ দ্বারা স্ফুরিত করিয়া বিহার করেন। তিনি অনেকবিধ পূর্বজন্ম স্মরণ করেন; যথা : এক জন্ম, দুই জন্ম, তিন, চারি, পাঁচ, দশ, বিশ, ত্রিশ, চল্লিশ, পঞ্চাশ, একশত, এক সহস্র, এক লক্ষ জন্ম, অনেক সংবর্তকল্প, অনেক বিবর্তকল্প- “অমুক স্থানে আমার এই নাম এই গোত্র, এই বর্ণ, এই আহার ছিল, আমি এই প্রকার সুখ-দুঃখ অনুভব করিয়াছিলাম এবং আমার আয়ু এই পর্যন্ত ছিল। সে স্থান হইতে চ্যুত হইয়া অমুক স্থানে উৎপন্ন হইয়াছিলাম। সেই স্থানে এই নাম, এই গোত্র, এই বর্ণ, এই আহার ছিল, এই প্রকার সুখ দুঃখ অনুভব করিয়াছিলাম এবং আয়ু এই পর্যন্ত ছিল। সে স্থান হইতে চ্যুত হইয়া এই স্থানে উৎপন্ন হইয়াছি।” এইরূপ বহু পূর্বজন্ম এবং ওই সকলের পূর্ণ বিবরণ স্মরণ করেন।” উপেক্ষাসহগত চিত্তে, যথাক্রমে এক, দুই, তিন, চারিদিক স্ফুরিত করিয়া বিহার করেন। এইরূপে ঊর্ধ্ব, অধঃ, তির্যক, সর্বদিক এবং সর্বতোভাবে সমস্ত জগৎ উপেক্ষাসহগত চিত্তে, বিপুল, মহান, অপ্রমেয় অবৈর এবং অব্যাপাদ দ্বারা স্ফুরিত করিয়া বিহার করেন। তিনি অনেকবিধ পূর্বজন্ম স্মরণ করেন; যথা : এক জন্ম, দুই জন্ম, তিন, চারি, পাঁচ, দশ, বিশ, ত্রিশ, চল্লিশ, পঞ্চাশ, একশত, এক সহস্র, এক লক্ষ জন্ম, অনেক সংবর্তকল্প, অনেক বিবর্তকল্প-“অমুক স্থানে আমার এই নাম এই গোত্র, এই বর্ণ, এই আহার ছিল, আমি এই প্রকার সুখ-দুঃখ অনুভব করিয়াছিলাম এবং আমার আয়ু এই পর্যন্ত ছিল। সে স্থান হইতে চ্যুত হইয়া অমুক স্থানে উৎপন্ন হইয়াছিলাম। সেই স্থানে এই নাম, এই গোত্র, এই বর্ণ, এই আহার ছিল, এই প্রকার সুখ দুঃখ অনুভব করিয়াছিলাম এবং আয়ু এই পর্যন্ত ছিল। সে স্থান হইতে চ্যুত হইয়া এই স্থানে উৎপন্ন হইয়াছি।” এইরূপ বহু পূর্বজন্ম এবং ওই সকলের পূর্ণ বিবরণ স্মরণ করেন।”

“নিগ্রোধ, তুমি কী মনে করো, এইরূপ হইলে কৃচ্ছ্রসাধন পরিশুদ্ধ অথবা অপরিশুদ্ধ হয়?

“ভন্তে, অবশ্যই এইরূপ হইলে কৃচ্ছ্রসাধন পরিশুদ্ধ হয়, অপরিশুদ্ধ হয় না, উহা শ্রেষ্ঠত্ব ও সারত্বে উপনীত হয়।”

“নিগ্রোধ, মাত্র ইহাতেই কৃচ্ছ্রসাধন শ্রেষ্ঠত্ব ও সারত্বে উপনীত হয় না। ইহা ফল্গু মাত্র স্পর্শ করে।

৭৩. “ভন্তে, কিরূপ হইলে কৃচ্ছ্রসাধন শ্রেষ্ঠত্ব ও সারত্বে উপনীত হয়? ভগবান আমার কৃচ্ছ্র শ্রেষ্ঠত্ব ও সারত্বে উপনীত করিলে আমি অনুগৃহীত হইব।”

“নিগ্রোধ, তপস্বী চতুর্বিধ সংযম দ্বারা সুরক্ষিত হন। কী প্রকারে তিনি ওইরূপে সুরক্ষিত হন? নিগ্রোধ, তপস্বী প্রাণনাশ করেন না, প্রাণনাশের কারণ হন না, উহার অনুমোদন করেন না; অদত্তের গ্রহণ করেন না, অদত্ত গ্রহণের কারণ হন না, উহার অনুমোদনও করেন না; মিথ্যা বলেন না, মিথ্যা কথনের কারণ হন না, উহার অনুমোদনও করেন না; তিনি ইন্দ্রিয় পরিতৃপ্তিজনিত সুখের অন্বেষণ করেন না; ওই অন্বেষণের কারণ হন না, উহার অনুমোদনও করেন না। নিগ্রোধ, তপস্বী এইরূপে চতুর্বিধ সংযম দ্বারা সুরক্ষিত হন। যেহেতু তপস্বী চতুর্বিধ সংযম দ্বারা সুরক্ষিত হন এবং উহাই তাঁহার তপস্যা হয়, সেই হেতু তিনি ক্রমোন্নতির দিকে অগ্রসর হন, তিনি নিম্নগামী হন না। তিনি বিবিক্ত শয়নাসনের ভজনা করেন; অরণ্য, বৃক্ষমূল, পর্বত, কন্দর, গিরিগুহা শ্মশান, বনপ্রস্থ, উন্মুক্ত স্থান এবং পলাল স্তূপের ভজনা করেন। ভিক্ষা হইতে প্রত্যাবর্তন করিয়া আহারান্তে তিনি পর্যঙ্কাবদ্ধ হইয়া, দেহকে ঋজুভাবে রক্ষা করিয়া, পরিমুখে স্মৃতি উপস্থাপিত করিয়া উপবিষ্ট হন। তিনি লোকে অভিধ্যার পরিহার করিয়া অভিধ্যাহীন চিত্তে বিহার করেন, অভিধ্যা হইতে চিত্তকে পরিশুদ্ধ করেন। তিনি ব্যাপাদ-প্রদোষ পরিত্যাগ করিয়া অব্যাপন্ন চিত্তে বিহার করেন; সর্বপ্রাণীর হিতাকাঙ্ক্ষী হইয়া, সর্বপ্রাণীর প্রতি অনুকম্পা পরবশ হইয়া; ব্যাপাদ-প্রদোষ হইতে চিত্তকে পরিশুদ্ধ করেন। তিনি স্ত্যানমিদ্ধ পরিহার করিয়া বিগত স্ত্যানমিদ্ধ হইয়া বিহার করেন; আলোক-সংজ্ঞী, স্মৃতিমান ও সম্প্রজ্ঞাত হইয়া স্ত্যানমিদ্ধ হইতে চিত্তকে পরিশুদ্ধ করেন। তিনি ঔদ্ধত্য-কৌকৃত্য পরিহার করিয়া অনুদ্ধত হইয়া বিহার করেন, আধ্যাত্মিক শান্তিলব্ধ হইয়া ঔদ্ধত্য-কৌকৃত্য হইতে চিত্তকে পরিশুদ্ধ করেন। তিনি বিচিকিৎসার পরিহার করিয়া বিচিকিৎসাহীন হইয়া বিহার করেন, কুশলধর্মে সংশয়হীন হইয়া বিচিকিৎসা হইতে চিত্তকে পরিশুদ্ধ করেন। তিনি চিত্তের এই পঞ্চ নীবরণ পরিহার করিয়া প্রজ্ঞার দ্বারা চিত্তের উপক্লেশের বলক্ষয় করিবার নিমিত্ত মৈত্রীসহগত চিত্তে, যথাক্রমে এক, দুই, তিন, চারিদিক স্ফুরিত করিয়া বিহার করেন। এইরূপে ঊর্ধ্ব, অধঃ, তির্যক, সর্বদিক এবং সর্বতোভাবে সমস্ত জগৎ মৈত্রীসহগত চিত্তে, বিপুল, মহান, অপ্রমেয় অবৈর এবং অব্যাপাদ দ্বারা স্ফুরিত করিয়া বিহার করেন। তিনি অনেকবিধ পূর্বজন্ম স্মরণ করেন; যথা : এক জন্ম, দুই জন্ম, তিন, চারি, পাঁচ, দশ, বিশ, ত্রিশ, চল্লিশ, পঞ্চাশ, একশত, এক সহস্র, এক লক্ষ জন্ম, অনেক সংবর্তকল্প, অনেক বিবর্তকল্প-“অমুক স্থানে আমার এই নাম এই গোত্র, এই বর্ণ, এই আহার ছিল, আমি এই প্রকার সুখ-দুঃখ অনুভব করিয়াছিলাম এবং আমার আয়ু এই পর্যন্ত ছিল। সে স্থান হইতে চ্যুত হইয়া অমুক স্থানে উৎপন্ন হইয়াছিলাম। সেই স্থানে এই নাম, এই গোত্র, এই বর্ণ, এই আহার ছিল, এই প্রকার সুখ দুঃখ অনুভব করিয়াছিলাম এবং আয়ু এই পর্যন্ত ছিল। সে স্থান হইতে চ্যুত হইয়া এই স্থানে উৎপন্ন হইয়াছি।” এইরূপ বহু পূর্বজন্ম এবং ওই সকলের পূর্ণ বিবরণ স্মরণ করেন।” করুণাসহগত চিত্তে, যথাক্রমে এক, দুই, তিন, চারিদিক স্ফুরিত করিয়া বিহার করেন। এইরূপে ঊর্ধ্ব, অধঃ, তির্যক, সর্বদিক এবং সর্বতোভাবে সমস্ত জগৎ করুণাসহগত চিত্তে, বিপুল, মহান, অপ্রমেয় অবৈর এবং অব্যাপাদ দ্বারা স্ফুরিত করিয়া বিহার করেন। তিনি অনেকবিধ পূর্বজন্ম স্মরণ করেন; যথা : এক জন্ম, দুই জন্ম, তিন, চারি, পাঁচ, দশ, বিশ, ত্রিশ, চল্লিশ, পঞ্চাশ, একশত, এক সহস্র, এক লক্ষ জন্ম, অনেক সংবর্তকল্প, অনেক বিবর্তকল্প-“অমুক স্থানে আমার এই নাম এই গোত্র, এই বর্ণ, এই আহার ছিল, আমি এই প্রকার সুখ-দুঃখ অনুভব করিয়াছিলাম এবং আমার আয়ু এই পর্যন্ত ছিল। সে স্থান হইতে চ্যুত হইয়া অমুক স্থানে উৎপন্ন হইয়াছিলাম। সেই স্থানে এই নাম, এই গোত্র, এই বর্ণ, এই আহার ছিল, এই প্রকার সুখ দুঃখ অনুভব করিয়াছিলাম এবং আয়ু এই পর্যন্ত ছিল। সে স্থান হইতে চ্যুত হইয়া এই স্থানে উৎপন্ন হইয়াছি।” এইরূপ বহু পূর্বজন্ম এবং ওই সকলের পূর্ণ বিবরণ স্মরণ করেন।” মুদিতাসহগত চিত্তে, যথাক্রমে এক, দুই, তিন, চারিদিক স্ফুরিত করিয়া বিহার করেন। এইরূপে ঊর্ধ্ব, অধঃ, তির্যক, সর্বদিক এবং সর্বতোভাবে সমস্ত জগৎ মুদিতাসহগত চিত্তে, বিপুল, মহান, অপ্রমেয় অবৈর এবং অব্যাপাদ দ্বারা স্ফুরিত করিয়া বিহার করেন। তিনি অনেকবিধ পূর্বজন্ম স্মরণ করেন; যথা : এক জন্ম, দুই জন্ম, তিন, চারি, পাঁচ, দশ, বিশ, ত্রিশ, চল্লিশ, পঞ্চাশ, একশত, এক সহস্র, এক লক্ষ জন্ম, অনেক সংবর্তকল্প, অনেক বিবর্তকল্প- “অমুক স্থানে আমার এই নাম এই গোত্র, এই বর্ণ, এই আহার ছিল, আমি এই প্রকার সুখ-দুঃখ অনুভব করিয়াছিলাম এবং আমার আয়ু এই পর্যন্ত ছিল। সে স্থান হইতে চ্যুত হইয়া অমুক স্থানে উৎপন্ন হইয়াছিলাম। সেই স্থানে এই নাম, এই গোত্র, এই বর্ণ, এই আহার ছিল, এই প্রকার সুখ দুঃখ অনুভব করিয়াছিলাম এবং আয়ু এই পর্যন্ত ছিল। সে স্থান হইতে চ্যুত হইয়া এই স্থানে উৎপন্ন হইয়াছি।” এইরূপ বহু পূর্বজন্ম এবং ওই সকলের পূর্ণ বিবরণ স্মরণ করেন।” উপেক্ষাসহগত চিত্তে, যথাক্রমে এক, দুই, তিন, চারিদিক স্ফুরিত করিয়া বিহার করেন। এইরূপে ঊর্ধ্ব, অধঃ, তির্যক, সর্বদিক এবং সর্বতোভাবে সমস্ত জগৎ উপেক্ষাসহগত চিত্তে, বিপুল, মহান, অপ্রমেয় অবৈর এবং অব্যাপাদ দ্বারা স্ফুরিত করিয়া বিহার করেন। তিনি অনেকবিধ পূর্বজন্ম স্মরণ করেন; যথা : এক জন্ম, দুই জন্ম, তিন, চারি, পাঁচ, দশ, বিশ, ত্রিশ, চল্লিশ, পঞ্চাশ, একশত, এক সহস্র, এক লক্ষ জন্ম, অনেক সংবর্তকল্প, অনেক বিবর্তকল্প-“অমুক স্থানে আমার এই নাম এই গোত্র, এই বর্ণ, এই আহার ছিল, আমি এই প্রকার সুখ-দুঃখ অনুভব করিয়াছিলাম এবং আমার আয়ু এই পর্যন্ত ছিল। সে স্থান হইতে চ্যুত হইয়া অমুক স্থানে উৎপন্ন হইয়াছিলাম। সেই স্থানে এই নাম, এই গোত্র, এই বর্ণ, এই আহার ছিল, এই প্রকার সুখ দুঃখ অনুভব করিয়াছিলাম এবং আয়ু এই পর্যন্ত ছিল। সে স্থান হইতে চ্যুত হইয়া এই স্থানে উৎপন্ন হইয়াছি।” এইরূপ বহু পূর্বজন্ম এবং ওই সকলের পূর্ণ বিবরণ স্মরণ করেন।” তিনি বিশুদ্ধ, লোকাতীত, দিব্যচক্ষু দ্বারা সত্ত্বগণের চ্যুতি ও উৎপত্তি দর্শন করেন; কর্মানুযায়ী, গতিপ্রাপ্ত সত্ত্বগণের মধ্যে হীন ও উত্তমকে, সুবর্ণ ও দুর্বর্ণবিশিষ্টকে, সুগত ও দুর্গতকে জানিতে পারেন :

“ভদ্রগণ, এই এই সত্ত্ব কায়িক, বাচনিক ও মানসিক দুরাচারসম্পন্ন, আর্যগণের অপবাদক, মিথ্যাদৃষ্টিসমন্বিত, মিথ্যাদৃষ্টি হইতে উদ্ভূত কর্মপ্রাপ্ত। মরণান্তে দেহের বিনাশে উহারা অপায়-দুর্গতি-বিনিপাত নিরয়ে উৎপন্ন হইয়াছে। কিন্তু এই এই সত্ত্ব কায়িক, বাচনিক ও মানসিক সদাচারণসম্পন্ন, তাঁহারা আর্যগণের অপবাদ হইতে বিরত, সম্যক দৃষ্টিসমন্বিত, সম্যক দৃষ্টি হইতে উদ্ভূত কর্মপ্রাপ্ত; মরণান্তে দেহের বিনাশে উহারা সুগতি প্রাপ্ত হইয়া স্বর্গলোকে উৎপন্ন হইয়াছেন।” এইরূপে তিনি বিশুদ্ধ, লোকাতীত, দিব্য চক্ষু দ্বারা সত্ত্বগণের চ্যুতি ও উৎপত্তি দর্শন করেন; কর্মানুযায়ী, গতিপ্রাপ্ত সত্ত্বগণের মধ্যে হীনও উত্তমকে, সুবর্ণ ও দুর্বর্ণবিশিষ্টকে, সুগত ও দুর্গতকে জানিতে পারেন।”

“নিগ্রোধ, তুমি কী মনে করো, এইরূপ হইলে কৃচ্ছ্রসাধন পরিশুদ্ধ অথবা অপরিশুদ্ধ হয়?”

“ভন্তে, অবশ্যই এইরূপ হইলে কৃচ্ছ্রসাধন পরিশুদ্ধ হয়, অপরিশুদ্ধ হয় না, উহা শ্রেষ্ঠত্ব ও সারত্বে উপনীত হয়।”

৭৪. “নিগ্রোধ, এইরূপে কৃচ্ছ্রসাধন শ্রেষ্ঠত্বে ও সারত্বে উপনীত হয়। এবং তুমি যে আমাকে বলিয়াছিলে “যে ধর্মে ভগবান শ্রাবকগণকে শিক্ষিত করেন, সেই ধর্ম কী? কী সেই ধর্ম যাহাতে শিক্ষিত হইয়া শ্রাবকগণ বিশ্বস্ত চিত্তে আদি ব্রহ্মচর্যের মূলতত্ত্ব স্বীকার করেন?” তদুত্তরে আমি কহি ইহাই সেই মহত্তর ও শ্রেষ্ঠতর ধর্ম যাহাতে আমি আমার শ্রাবকগণকে শিক্ষিত করি, যাহাতে শিক্ষিত হইয়া আমার শ্রাবকগণ বিশ্বস্ত চিত্তে আদি ব্রহ্মচর্যের মূলতত্ত্ব স্বীকার করেন।”

এইরূপ উক্ত হইলে সেই পরিব্রাজকগণ তুমুল কোলাহলে উচ্চশব্দ মহাশব্দ করিল, “এ ক্ষেত্রে আমরা আচার্যসহ পরাজিত, আমরা ইহাপেক্ষা মহত্তর ও শ্রেষ্ঠতর কিছুই জানি না।”

৭৫. যখন গৃহপতি সন্ধান জানিলেন, “নিশ্চয়ই এক্ষণে এই সকল অন্যতীর্থিয় পরিব্রাজকগণ ভগবানের বাক্য শুনিতে আগ্রহান্বিত হইয়াছে, উহাতে কর্ণপাত করিতেছে, অর্হত্ত্বাকাঙ্ক্ষী হইয়াছে,” তখন তিনি পরিব্রাজক নিগ্রোধকে এইরূপ বলিলেন, “ভন্তে নিগ্রোধ, আপনি আমাকে বলিয়াছিলেন, “দেখ গৃহপতি, তুমি জান কি কাহার সহিত শ্রমণ গৌতম কথা বলেন? কাহার সহিত কথোপকথনে নিযুক্ত হন? কাহার সহিত আলোচনায় তাঁহার প্রজ্ঞা বিকাশ প্রাপ্ত হয়? নির্জনবাস হেতু শ্রমণ গৌতমের প্রজ্ঞা নষ্ট হইয়াছে, তিনি পরিষদ হইতে দূরে অবস্থান করেন, কথোপকথনে নিপুণ নহেন, তিনি বিবেকের সেবা করেন। যেইরূপ সীমাবদ্ধস্থানে বিচরণশীল দৃষ্টিহীন গাভী নিভৃতের ভজনা করে, সেইরূপই নির্জনবাস হেতু শ্রমণ গৌতমের প্রজ্ঞা প্রণষ্ট, তিনি পরিষদ হইতে দূরে অবস্থান করেন, কথোপকথনে নিপুণ নহেন, তিনি বিবেকের সেবা করেন। দেখো, গৃহপতি, যদি শ্রমণ গৌতম এই পরিষদে আগমন করেন, তাহা হইলে মাত্র এক প্রশ্ন দ্বারা তাঁহাকে নির্বাক করিব, শূন্য কুম্ভের ন্যায় তাঁহাকে আবর্তিত করিব।” ভন্তে, ভগবান অর্হৎ সম্যকসম্বুদ্ধ এইস্থানে উপস্থিত, তিনি যে পরিষদ হইতে দূরে অবস্থান করেন তাহা প্রমাণ করুন, তাঁহাকে সীমাবদ্ধ স্থানে বিচরণশীল গাভীরূপে প্রতিপন্ন করুন, মাত্র এক প্রশ্ন দ্বারা তাঁহাকে নির্বাক করুন, তুচ্ছ কুম্ভের ন্যায় তাঁহাকে আবর্তিত করুন।”

এইরূপ উক্ত হইলে পরিব্রাজক নিগ্রোধ তূষ্ণীভূত, বিমূঢ়, বিষণ্ণ, অধোমুখ, শোচনানুতপ্ত, অপ্রতিভ হইয়া উপবিষ্ট রহিলেন।

৭৬. অনন্তর ভগবান নিগ্রোধের ওইরূপ অবস্থা অনুভব করিয়া তাঁহাকে বলিলেন, “নিগ্রোধ, সত্যই তুমি এইরূপ বাক্য বলিয়াছিলে?”

“ভন্তে, সত্যই আমি ওইরূপ বলিয়াছিলাম, আমি এতই নির্বোধ, এতই মূঢ়, এতই অজ্ঞান।”

“নিগ্রোধ, তুমি কী মনে করো? পরিব্রাজকদিগের মধ্যে সম্মানার্হ বৃদ্ধ আচার্যপ্রাচার্যগণকে তুমি কি ইহা বলিতে শুনিয়াছ, “অতীতে যে-সকল অর্হৎ সম্যকসম্বুদ্ধ ছিলেন, ওই সকল ভগবান পরস্পরের সহিত সাক্ষাৎ এবং একত্র মিলনের কালে তুমুল কোলাহলে উচ্চশব্দ মহাশব্দ করিয়া নানা প্রকার হীন আলাপে রত হইতেন; যথা : রাজকথা, চোর-কথা, মহামাত্র কথা, সেনা-সম্বন্ধীয় কথা, ভয়-কথা, যুদ্ধ কথা, খাদ্য ও পানীয়-কথা, বস্ত্র-কথা, শয়ন-কথা, মাল্য-কথা, গন্ধ-কথা, জ্ঞাতি-কথা, যান-কথা, গ্রাম-কথা, নিগম-কথা, নগর-কথা, জনপদ-কথা, নারী-কথা, পুরুষ-কথা, বীর-কথা, পথ-কথা, কুম্ভস্থান-কথা, পূর্বপুরুষ-কথা, নিরর্থক-কথা, পৃথিবী ও সমুদ্রের উৎপত্তি সম্বন্ধীয় মন্তব্য, অস্তিত্ব ও নাস্তিত্ব সম্বন্ধীয় কথা, যেইরূপ তুমি এক্ষণে আচার্যসহ হইতেছ?” অথবা তাঁহারা কি এইরূপ বলিয়াছেন, “ওই সকল ভগবান অরণ্যে দূর বনপ্রস্থে বাস করিতেন, যে স্থানে শব্দ নাই, নির্ঘোষ নাই, যে স্থানে বিজনবাত প্রবাহিত, যে স্থান মনুষ্যসমাগম রহিত, যাহা ধ্যানানুশীলনের উপযুক্ত”, যেইরূপ আমি এক্ষণে করিতেছি?”

“ভন্তে, পরিব্রাজকদিগের মধ্যে সম্মানার্হ বৃদ্ধ আচার্যপ্রাচার্যগণকে আমি এইরূপ বলিতে শুনিয়াছি, “অতীতে যে-সকল অর্হৎ সম্যকসম্বুদ্ধ ছিলেন, ওই সকল ভগবান পরস্পরের সহিত সাক্ষাৎ এবং একত্র মিলনের কালে তুমুল কোলাহলে উচ্চশব্দ মহাশব্দ করিয়া নানা প্রকার হীন আলাপে রত হইতেন না; যথা : রাজকথা, চোর-কথা, মহামাত্র কথা, সেনা-সম্বন্ধীয় কথা, ভয়-কথা, যুদ্ধ কথা, খাদ্য ও পানীয়-কথা, বস্ত্র-কথা, শয়ন-কথা, মাল্য-কথা, গন্ধ-কথা, জ্ঞাতি-কথা, যান-কথা, গ্রাম-কথা, নিগম-কথা, নগর-কথা, জনপদ-কথা, নারী-কথা, পুরুষ-কথা, বীর-কথা, পথ-কথা, কুম্ভস্থান-কথা, পূর্বপুরুষ-কথা, নিরর্থক-কথা, পৃথিবী ও সমুদ্রের উৎপত্তি সম্বন্ধীয় মন্তব্য, অস্তিত্ব ও নাস্তিত্ব সম্বন্ধীয় কথা, যেইরূপ আমি এক্ষণে আচার্যসহ হইতেছি। ওই সকল ভগবান অরণ্যে দূর বনপ্রস্থে বাস করিতেন। যে স্থানে শব্দ নাই, নির্ঘোষ নাই, যে স্থানে বিজনবাত প্রবাহিত, যে স্থান মনুষ্যসমাগম রহিত, যাহা ধ্যানানুশীলনের উপযুক্ত”, যেইরূপ ভগবান এক্ষণে করিতেছেন।”

“নিগ্রোধ, তুমি বিজ্ঞ, স্মৃতিমান ও বৃদ্ধ, তোমার কী মনে হয় নাই যে “বুদ্ধ ভগবান বোধের নিমিত্ত ধর্মের উপদেশ দিতেছেন, দান্ত ভগবান দমনার্থ ধর্মোপদেশ দিতেছেন, শান্ত ভগবান শান্তির নিমিত্ত ধর্মোপদেশ দিতেছেন, তীর্ণ ভগবান তরণের নিমিত্ত ধর্মোপদেশ দিতেছেন, পরিনির্বৃত ভগবান পরিনির্বাণের জন্য ধর্মোপদেশ দিতেছেন?”

৭৭. এইরূপ উক্ত হইলে পরিব্রাজক নিগ্রোধ ভগবানকে বলিলেন :

“আমি বিষম ভ্রমে পতিত হইয়াছিলাম, আমি নির্বোধ, মূঢ়, অজ্ঞান, তজ্জন্যই ভগবানকে ওইরূপ বলিয়াছিলাম। ভন্তে, ভগবান আমার অপরাধ ক্ষমা করুন, যাহাতে আমি ভবিষ্যতে আপনাকে সংযত করিতে পারি।”

“সত্যই, নিগ্রোধ, তুমি বিষম ভ্রমে পতিত হইয়াছিলে, তুমি নির্বোধ, মূঢ়, অজ্ঞান, তজ্জন্যই ভগবানের সম্বন্ধে ওইরূপ বলিয়াছিলে; যেহেতু, নিগ্রোধ, তুমি চ্যুতিকে চ্যুতিরূপে দেখিয়া উহার যথোপযুক্ত প্রতিকার করিয়াছ, সেই হেতু তোমাকে ক্ষমা করিতেছি। নিগ্রোধ, যে চ্যুতিকে চ্যুতিরূপে দেখিয়া উহার যথোপযুক্ত প্রতিবিধান করে, সে ভবিষ্যতে সংযত হয়, এই উৎকর্ষ আর্যবিনয়-সুলভ। নিগ্রোধ, আমার বক্তব্য এই, “কোনো বিজ্ঞ, অশঠ, অমায়াবী, সরল প্রকৃতিসম্পন্ন পুরুষ আমার নিকট আসিলে আমি তাহাকে শিক্ষা দিব, ধর্মের উপদেশ দিব। যদি তিনি শিক্ষানুসারে আচরণ করেন, তাহা হইলে যথার্থ পথাবলম্বী কুলপুত্রগণ যে সম্পদ লাভের জন্য গৃহ পরিত্যাগ করিয়া গৃহহীন প্রব্রজ্যার আশ্রয় করেন সেই অনুত্তর ব্রহ্মচর্য্য স্বয়ং জ্ঞাত হইয়া ও উপলব্ধি করিয়া এই জীবনেই সাত বৎসরের মধ্যে উহার পূর্ণতাসাধন করিবেন। নিগ্রোধ, সাত বৎসরের প্রয়োজন নাই। ওইরূপ পুরুষ শিক্ষানুসারে আচরণ করিলে এই জীবনেই ছয় বৎসরের মধ্যে পূর্ণতাসাধন করিবেন। পাঁচ বৎসরের মধ্যে পূর্ণতাসাধন করিবেন। চারি বৎসর, তিন বৎসর, দুই বৎসর, এক বৎসর, সাত মাস, ছয় মাস, পাঁচ মাস, চারি মাস, তিন মাস, দুই মাস, এক মাস, অথবা অর্ধ মাসের মধ্যে উক্ত প্রকার ব্রহ্মচর্যের পূর্ণতাসাধন করিবেন। নিগ্রোধ, অর্ধ মাসেরও প্রয়োজন নাই। শিক্ষানুসারে আচরণ করিলে ওইরূপ পুরুষ এক সপ্তাহের মধ্যে উক্ত প্রকার ব্রহ্মচর্যের পূর্ণতাসাধন করিবেন।

৭৮. “নিগ্রোধ, তোমার মনে এইরূপ হইতে পারে, “শিষ্য সংগ্রহের জন্য শ্রমণ গৌতম এইরূপ বলিতেছেন,” কিন্তু, নিগ্রোধ, এইরূপ মনে করিও না, যিনি তোমার আচার্য তিনিই তোমার আচার্য হইয়া থাকুন। নিগ্রোধ, তোমার মনে এইরূপ হইতে পারে, “আমার অনুসৃত বিধি হইতে আমাকে চ্যুত করিবার অভিপ্রায়ে শ্রমণ গৌতম এইরূপ বলিতেছেন,” কিন্তু, নিগ্রোধ, এইরূপ মনে করিও না, তোমার যে বিধি সেই বিধিই রক্ষিত হউক। তোমার মনে এইরূপ হইতে পারে, “আমার জীবিকা হইতে আমাকে চ্যুত করিবার অভিপ্রায়ে শ্রমণ গৌতম এইরূপ বলিতেছেন”, কিন্তু, নিগ্রোধ, এইরূপ মনে করিও না, তোমার যে জীবিকা তুমি তাহাই অবলম্বন করিয়া থাক, নিগ্রোধ, তোমার মনে এইরূপ হইতে পারে, “যাহা আমাদিগের পক্ষে অকুশলধর্ম এবং যাহা আমরা আচার্যসহ অকুশলরূপে গ্রহণ করি, ওই সকলে আমাদিগকে প্রতিষ্ঠিত করিবার অভিপ্রায়ে শ্রমণ গৌতম এইরূপ বলিতেছেন,” কিন্তু, নিগ্রোধ, এইরূপ মনে করিও না, যাহা তোমাদের পক্ষে অকুশলধর্ম এবং যাহা তোমরা আচার্যসহ অকুশলরূপে গ্রহণ করো, ওই সকল ওইরূপেই গৃহীত হউক। নিগ্রোধ, তোমার মনে হইতে পারে “যাহা আমাদিগের পক্ষে কুশলধর্ম এবং যাহা আমরা আচার্যসহ কুশলরূপে গ্রহণ করি, ওই সকল হইতে আমাদিগকে চ্যুত করিবার অভিপ্রায়ে শ্রমণ গৌতম, এইরূপ বলিতেছেন,” কিন্তু, নিগ্রোধ, এইরূপ মনে করিও না, যাহা তোমাদের পক্ষে কুশলধর্ম এবং যাহা তোমরা আচার্যসহ কুশলরূপে গ্রহণ করো, ওই সকলই ওইরূপেই গৃহীত হউক। এইরূপে, নিগ্রোধ, আমি শিষ্য সংগ্রহের উদ্দেশ্যে, অথবা বিধিচ্যুত করিবার অভিপ্রায়ে, অথবা জীবিকা হইতে চ্যুত করিবার অভিপ্রায়ে, অথবা যাহা তোমাদের পক্ষে অকুশলধর্ম এবং যাহা তোমরা আচার্যসহ অকুশলরূপে গ্রহণ করো ওই সকলে তোমাদিগকে প্রতিষ্ঠিত করিবার অভিপ্রায়ে, অথবা যাহা তোমাদের পক্ষে কুশলধর্ম এবং যাহা তোমরা আচার্যসহ কুশলরূপে গ্রহণ করো, ওই সকল হইতে তোমাদিগকে চ্যুত করিবার অভিপ্রায়ে এইরূপ কহি নাই। নিগ্রোধ, অকুশল ধর্মের অস্তিত্ব আছে যাহা নষ্ট না হইলে সংক্লেশের কারণ হয়, পুনর্জন্মের কারণ হয়, যাহা দুঃখমিশ্রিত, দুঃখপ্রসূ হয় এবং যাহা ভবিষ্যতে জাতি জরা-মরণে পর্য্যবসিত হয়, যাহার দূরীকরণার্থে আমি ধর্মোপদেশ দিই, যে উপদেশ পালনে তোমাদের ক্লেশোৎপাদশ-ধর্মসমূহ-ক্ষয় প্রাপ্ত হইবে, শুদ্ধি-প্রদায়ী ধর্মসমূহ বৃদ্ধিপ্রাপ্ত হইবে, তোমরা প্রজ্ঞার পূর্ণতা ও বিপুলতা এই জীবনেই স্বয়ং জ্ঞাত হইয়া ও উপলব্ধি করিয়া উহার পূর্ণতাসাধন করিবে।”

৭৯. এইরূপ উক্ত হইলে পরিব্রাজকগণ তূষ্ণীভূত, বিমূঢ়, বিষণ্ণ অধোমুখ, শোচনানুতপ্ত, অপ্রতিভ হইয়া মারাভিভূত চিত্তের ন্যায় উপবিষ্ট রহিলেন।

তখন ভগবান চিন্তা করিলেন, “এই সকল মূঢ়দিগের সকলেই মার কর্তৃক অধিকৃত, তাহাদের এক জনেরও মনে হইতেছে না, “চলো, আমরা উচ্চজ্ঞান লাভার্থে শ্রমণ গৌতমের শাসনে ব্রহ্মচর্য্য পালন করিব, এক সপ্তাহকাল ত কিছুই নয়?”

অনন্তর ভগবান উদুম্বরিকার পরিব্রাজকারামে সিংহনাদ করিয়া আকাশে উত্থিত হইয়া গৃধ্রকূট পর্বতে আবির্ভূত হইলেন। সেইক্ষণেই গৃহপতি সন্ধান রাজগৃহে প্রবেশ করিলেন।

উদুম্বরিক-সিংহনাদ সূত্রান্ত সমাপ্ত।


 

৩. চক্রবর্তী-সিংহনাদ সূত্রান্ত
৮০. আমি এইরূপ শ্রবণ করিয়াছি। একসময় ভগবান মগধদেশে মাতুলা নামক স্থানে অবস্থান করিতেছিলেন। ওই স্থানে ভগবান “ভিক্ষুগণ,” বলিয়া ভিক্ষুদিগকে সম্বোধন করিলেন। ভিক্ষুগণ প্রত্যুত্তরে বলিলেন, “দেব!”, ভগবান বলিলেন, “ভিক্ষুগণ, আত্ম-দ্বীপ, আত্ম-শরণ, অনন্যশরণ হইয়া বিহার করো, ধর্ম-দ্বীপ, ধর্ম-শরণ, অনন্যশরণ হইয়া বিহার করো।

“ভিক্ষুগণ, কিরূপে ভিক্ষু আত্ম-দ্বীপ, আত্ম-শরণ, অনন্যশরণ হইয়া বিহার করেন? ধর্ম-দ্বীপ, ধর্ম-শরণ, অনন্যশরণ হইয়া বিহার করেন?

ভিক্ষুগণ, ভিক্ষু জগতে অভিধ্যা-দৌর্মনস্য পরিহার করিয়া কায়ে কায়ানুদর্শী হইয়া, বীর্যবান, সম্প্রজ্ঞাত ও স্মৃতিমান হইয়া অবস্থান করেন। বেদনায় বেদনানুদর্শী হইয়া, বীর্যবান, সম্প্রজ্ঞাত ও স্মৃতিমান হইয়া অবস্থান করেন। চিত্তে চিত্তানুদর্শী হইয়া, বীর্যবান, সম্প্রজ্ঞাত ও স্মৃতিমান হইয়া অবস্থান করেন। ধর্মে ধর্মানুদর্শী হইয়া, বীর্যবান, সম্প্রজ্ঞাত ও স্মৃতিমান হইয়া অবস্থান করেন। ভিক্ষুগণ, ভিক্ষু এইরূপে আত্ম-দ্বীপ, আত্ম-শরণ, অনন্যশরণ হইয়া বিহার করেন, ধর্ম-দ্বীপ, ধর্ম-শরণ, অনন্যশরণ হইয়া বিহার করেন।

“ভিক্ষুগণ, স্বকীয় পৈতৃক গোচরভূমিতে বিচরণ করো[5]। ভিক্ষুগণ, স্বকীয় পৈতৃক গোচর ভূমিতে বিচরণ করিলে মার সুযোগ পাইবে না, অবলম্বন পাইবে না। ভিক্ষুগণ, কুশলধর্ম গ্রহণ হেতু এই প্রকার পুণ্য বর্ধিত হয়।”

৮১. ভিক্ষুগণ, পূর্বকালে দৃঢ়নেমি নামে চক্রবর্তী, ধার্মিক, ধর্মরাজ, চতুরন্তবিজেতা, জনপদের নিরাপত্তাপ্রাপ্ত, সপ্তরত্নসমন্বিত রাজা ছিলেন। তাঁহার এই সকল সপ্তরত্ন ছিল; যথা : চক্ররত্ন, হস্তীরত্ন, অশ্বরত্ন, মণিরত্ন, স্ত্রীরত্ন, গৃহপতি-রত্ন, পরিণায়ক-রত্ন। তাঁহার সহস্রাধিক পুত্র ছিল-সাহসী, বীরোপম, শত্রুসেনামর্দন। তিনি সসাগরা পৃথিবী বিনাদণ্ডে ও বিনাঅস্ত্রে মাত্র ধর্মের দ্বারা জয় করিয়া বাস করিতেন।

৮২. ভিক্ষুগণ, সেই রাজা দৃঢ়নেমি, বহুবৎসর, বহুশত বৎসর, বহুসহস্র বৎসর অতীত হইলে জনৈক পুরুষকে সম্বোধন করিলেন, “হে পুরুষ, যখন তুমি দেখিবে দিব্য চক্ররত্ন পশ্চাদ্বর্তী হইয়াছে, স্থানচ্যুত হইয়াছে, তখন উহা আমার গোচরে আনিবে।”

“ভিক্ষুগণ, তখন সেই পুরুষ প্রত্যুত্তরে বলিল, দেব, তথাস্তু।”

“ভিক্ষুগণ, সেই পুরুষ বহুবৎসর, বহুশত বৎসর, বহুসহস্র বৎসর অতীত হইলে দেখিল দিব্য চক্ররত্ন পশ্চাদ্বর্তী হইয়াছে, স্থানচ্যুত হইয়াছে। উহা দেখিয়া রাজা দৃঢ়নেমির নিকট গমন পূর্বক তাঁহাকে বলিল, “দেব, জানেন কি আপনার দিব্য চক্ররত্ন পশ্চাদ্বর্তী হইয়াছে, স্থানচ্যুত হইয়াছে?”

তখন, ভিক্ষুগণ, রাজা দৃঢ়নেমি জ্যেষ্ঠ রাজকুমারকে সম্বোধন করিয়া বলিলেন, “বৎস কুমার, আমার দিব্য চক্ররত্ন পশ্চাদ্বর্তী হইয়াছে, স্থানচ্যুত হইয়াছে। আমি শুনিয়াছি, “যে রাজচক্রবর্তীর দিব্য চক্ররত্ন পশ্চাদ্বর্তী হয়, স্থানচ্যুত হয়, তিনি অধিক দিন জীবন ধারণ করেন না। সর্বপ্রকার পার্থিব সুখ আমি ভোগ করিয়া লইয়াছি, এখন দিব্যসুখ অন্বেষণ করিবার সময় হইয়াছে। এসো, বৎস, এই আসমুদ্র পৃথিবীর ভার গ্রহণ করো। আমি কেশশ্মশ্রূ মোচন করিয়া কাষায় বস্ত্র পরিধানপূর্বক গৃহ হইতে নিষ্ক্রান্ত হইয়া গৃহহীন প্রব্রজ্যা আশ্রয় করিব।”

৮৩. অনন্তর, ভিক্ষুগণ, রাজা দৃঢ়নেমি জ্যেষ্ঠ পুত্রকে রাজ্যশাসন সম্বন্ধে উত্তমরূপে উপদেশ দিয়া কেশশ্মশ্রূ মোচন করিয়া কাষায় বস্ত্র পরিধানপূর্বক গৃহ হইতে নিষ্ক্রান্ত হইয়া প্রব্রজ্যা আশ্রয় করিলেন। ভিক্ষুগণ, রাজর্ষির প্রব্রজ্যা গ্রহণের সপ্ত দিবস অন্তে দিব্য চক্ররত্ন অন্তর্হিত হইল।

তখন জনৈক পুরুষ মূর্ধাভিষিক্ত রাজা ক্ষত্রিয়ের নিকট গমনপূর্বক তাঁহাকে বলিল, “দেব, জানেন কি দিব্য চক্ররত্ন অন্তর্হিত হইয়াছে?”

ভিক্ষুগণ, তখন সেই মূর্ধাভিষিক্ত রাজা ক্ষত্রিয় দিব্য চক্ররত্নের অন্তর্ধানের নিমিত্ত নিরানন্দ হইলেন, বিষাদ অনুভব করিলেন। তিনি রাজর্ষির নিকট গমনপূর্বক তাঁহাকে বলিলেন, “দেব, জানেন কি দিব্য চক্ররত্ন অন্তর্হিত হইয়াছে?”

এইরূপ উক্ত হইলে, ভিক্ষুগণ, রাজর্ষি মূর্ধাভিষিক্ত রাজা ক্ষত্রিয়কে বলিলেন, “বৎস, দিব্য চক্ররত্নের অন্তর্ধানের নিমিত্ত তুমি নিরানন্দ হইও না, বিষণ্ণ হইও না। বৎস, দিব্য চক্ররত্ন তোমার পৈতৃক দায়াদ্য নহে। বৎস, তুমি আর্যচক্রবর্তী-ব্রতে অবস্থান করো। ইহা সম্ভব যে, আর্য চক্রবর্তী-ব্রতে স্থিত হইয়া পঞ্চদশীর উপোসথ দিবসে স্নাতশীর্ষ ও উপোসথ পালনে রত হইয়া তুমি যখন প্রাসাদোপরি অবস্থান করিবে, তখন সহস্র অর, নেমি ও নাভিসমন্বিত সর্বাকার-পরিপূর্ণ দিব্য চক্ররত্নের আবির্ভাব হইবে।”

৮৪. “দেব, এই চক্রবর্তীর-ব্রত কী?

“বৎস, উহা এই যে, তুমি ধর্ম আশ্রয় করিয়া, ধর্মের সৎকার সম্মান, পূজা করিয়া, ধর্মে শ্রদ্ধাবান হইয়া, ধর্মধ্বজ, ধর্মকেতু, ধর্মবশবর্তী হইয়া স্বজনবর্গের, সেনাবাহিনীর, ক্ষত্রিয়গণের, সামন্তরাজগণের ব্রাহ্মণগৃহপতিগণের, গ্রাম-জনপদসমূহের, শ্রমণ-ব্রাহ্মণ, মৃগ-পক্ষীদিগের ধর্মানুরূপ রক্ষাবরণগুপ্তির বিধান করো। তোমার রাজ্যে, বৎস, যেন অধর্ম কৃত না হয়। তোমার রাজ্যে যাহারা ধনহীন, তাহাদিগকে ধন দান করিবে। বৎস, তোমার রাজ্যে যে-সকল শ্রমণ-ব্রাহ্মণ আছেন যাঁহারা মদ-প্রমাদ বিরহিত, ক্ষান্তি ও সংযমে নিবিষ্ট, কেবল আত্মদমন, আত্মশরণ ও আত্মনির্বাপণে রত তাঁহাদের নিকট সময়ে সময়ে গমন করিয়া জিজ্ঞাসা করিবে, “ভন্তে, কুশল কী? অকুশলই বা কী? কী নিন্দনীয়, কী অনিন্দ্য? কী সেবনীয়, কী অসেবনীয়? কী করিলে ভবিষ্যতে আমার অমঙ্গল ও দুঃখের কারণ হইবে? কী করিলে ভবিষ্যতে আমার মঙ্গল ও সুখের কারণ হইবে?” তাঁহাদের কথা শুনিয়া যাহা অকুশল তাহা বর্জন করিবে, যাহা কুশল তাহা গ্রহণ করিয়া তাহাতে স্থিত হইবে। বৎস, ইহাই সেই আর্যচক্রবর্তী-ব্রত।”

“দেব, তথাস্তু” বলিয়া মূর্ধাভিষিক্ত রাজা ক্ষত্রিয় রাজর্ষিকে সম্মতি জ্ঞাপন করিয়া আর্য চক্রবর্তী-ব্রতে ব্রতী হইলেন। ওই ব্রতে ব্রতী হইয়া যখন তিনি পঞ্চদশীর উপোসথ দিবসে স্নাতশীর্ষ ও উপোসথ পালনেরত হইয়া প্রাসাদোপরি অবস্থান করিতেছিলেন, তখন সহস্র অর, নেমি ও নাভিসমন্বিত সর্বাকার-পরিপূর্ণ দিব্য-চক্ররত্নের আবির্ভাব হইল। উহা দেখিয়া রাজা চিন্তা করিলেন, “আমি এইরূপ শুনিয়াছি, “মূর্ধাভিষিক্ত রাজা ক্ষত্রিয় যখন পঞ্চদশীর উপোসথ দিবসে স্নাতশীর্ষ ও উপোসথ পালনেরত হইয়া প্রাসাদোপরি অবস্থান করেন, তখন যদি সহস্র অর, নেমি ও নাভিসমন্বিত সর্বাকার পরিপূর্ণ দিব্য চক্ররত্নের আবির্ভাব হয়, তাহা হইলে সেই রাজা চক্রবর্তী হন।” “আমি চক্রবর্তী রাজা হইব।”

৮৫. “তখন, ভিক্ষুগণ, মূর্ধাভিষিক্ত রাজা ক্ষত্রিয় আসন হইতে উত্থান করিয়া এক স্কন্ধ উত্তরাসঙ্গ দ্বারা আবৃত করিয়া বাম হস্তে ভৃঙ্গার গ্রহণপূর্বক দক্ষিণ হস্তে চক্ররত্নের উপর জলসেচন করিতে করিতে বলিলেন, “হে চক্ররত্ন, প্রবৃত্ত হও, জয়লাভ করো।” তখন, ভিক্ষুগণ, চক্ররত্ন পূর্বদিকে অগ্রসর হইল, চতুরঙ্গিনী সেনা-সহ রাজা চক্রবর্তী পশ্চাদনুসরণ করিতে লাগিলেন। যে যে স্থানে চক্ররত্ন প্রতিষ্ঠিত হইল, সেই সেই স্থানে রাজা চক্রবর্তী চতুরঙ্গিনী সেনা-সহ বাসস্থান গ্রহণ করিলেন। পূর্ব সীমান্তের প্রতিযোগী রাজগণ রাজা চক্রবর্তীর নিকট আগমন করিয়া বলিলেন, “মহারাজ, আগমন করুন, স্বাগত! সমস্তই আপনার, আপনি শাসন করুন।”

রাজা চক্রবর্তী বলিলেন, “প্রাণনাশ করিও না। অদত্তের গ্রহণ করিও না। ব্যভিচার করিও না। মিথ্যা কহিও না। মদ্যপান করিও না। পরিমিতভোজী হইবে।

ভিক্ষুগণ, পূর্বসীমান্তের প্রতিরাজগণ রাজা চক্রবর্তীর বশ্যতা স্বীকার করিলেন।

৮৬-৮৭. অনন্তর, ভিক্ষুগণ, সেই চক্ররত্ন পূর্ব সমুদ্রে প্রবেশ-পূর্বক পুনরায় উহা হইতে বহির্গত হইয়া দক্ষিণাভিমুখে অগ্রসর হইল,... দক্ষিণ সীমান্তের প্রতিরাজাগণ রাজার বশ্যতা স্বীকার করিলেন। তদন্তর সেই চক্ররত্ন দক্ষিণ সমুদ্রে প্রবেশপূর্বক পুনরায় উহা হইতে বহির্গত হইয়া পশ্চিমাভিমুখে অগ্রসর হইল,... পশ্চিম সীমান্তের প্রতিরাজাগণ রাজার বশ্যতা স্বীকার করিলেন। এইরূপে, ভিক্ষুগণ, চক্ররত্ন পশ্চিম সমুদ্রে প্রবেশপূর্বক পুনরায় উহা হইতে বহির্গত হইয়া উত্তরভিমুখে অগ্রসর হইল,... উত্তর সীমান্তের প্রতিরাজাগণ রাজার বশ্যতা স্বীকার করিলেন।

অতঃপর, ভিক্ষুগণ, চক্ররত্ন সমুদ্র পর্যন্ত পৃথিবী জয় করিয়া রাজধানীতে প্রত্যাগমনপূর্বক রাজচক্রবর্তীর অন্তঃপুরদ্বারে ন্যায়াধিকরণের সম্মুখে রাজচক্রবর্তীর অন্তঃপুর শোভান্বিত করিয়া অক্ষাহতের ন্যায় স্থিত হইল।

৮৮. ভিক্ষুগণ, সেইরূপে দ্বিতীয় রাজা চক্রবর্তী... তৃতীয়... চতুর্থ... পঞ্চম... ষষ্ঠ... সপ্তম বহুবৎসর, বহুশত বৎসর, বহুসহস্র বৎসর অতীত হইলে জনৈক পুরুষকে সম্বোধন করিলেন, “হে পুরুষ, যখন তুমি দেখিবে দিব্য চক্ররত্ন পশ্চাদ্বর্তী হইয়াছে, স্থান চ্যুত হইয়াছে, তখন উহা আমার গোচরে আনিবে।” “ভিক্ষুগণ, তখন সেই পুরুষ প্রত্যুত্তরে বলিল, “দেব, তথাস্তু।”

“ভিক্ষুগণ, সেই পুরুষ বহুবৎসর, বহুশত বৎসর, বহুসহস্র বৎসর অতীত হইলে দেখিল দিব্য চক্ররত্ন পশ্চাদ্বর্তী হইয়াছে, স্থানচ্যুত হইয়াছে। উহা দেখিয়া রাজা চক্রবর্তীর নিকট গমনপূর্বক তাঁহাকে বলিল, “দেব, জানেন কি আপনার দিব্য চক্ররত্ন পশ্চাদ্বর্তী হইয়াছে, স্থানচ্যুত হইয়াছে?”

৮৯. তখন, ভিক্ষুগণ, রাজা চক্রবর্তী জ্যেষ্ঠ রাজকুমারকে সম্বোধন করিয়া বলিলেন, “বৎস কুমার... প্রব্রজ্যা আশ্রয় করিব।” (উপরে অনুচ্ছেদ নং ৮২ দ্রষ্টব্য।)

অনন্তর, ভিক্ষুগণ, রাজা চক্রবর্তী জ্যেষ্ঠ পুত্রকে রাজ্যশাসন সম্বন্ধে উত্তমরূপে উপদেশ দিয়া কেশশ্মশ্রূ মোচন করিয়া কাষায় বস্ত্র পরিধানপূর্বক গৃহ হইতে নিষ্ক্রান্ত হইয়া প্রব্রজ্যা আশ্রয় করিলেন। ভিক্ষুগণ, রাজর্ষির প্রব্রজ্যা গ্রহণের সপ্ত দিবস অন্তে দিব্য চক্ররত্ন অন্তর্হিত হইল।

৯০. তখন, ভিক্ষুগণ, জনৈক পুরুষ মূর্ধাভিষিক্ত রাজা ক্ষত্রিয়ের নিকট গমন-পূর্বক তাঁহাকে বলিল, “দেব, জানেন কি দিব্য চক্ররত্ন অন্তর্হিত হইয়াছে?”

ভিক্ষুগণ, উহা শুনিয়া রাজা নিরানন্দ হইলেন, বিষাদ অনুভব করিলেন, কিন্তু তিনি রাজর্ষির নিকট গমন করিয়া আর্য চক্রবর্তী-ব্রতের বিষয় জিজ্ঞাসা করিলেন না। তিনি স্বমতের বশবর্তী হইয়া জনপদ শাসন করিতে লাগিলেন। ওই প্রকার শাসনের জন্য প্রজাগণ পূর্বে আর্য চক্রবর্তী-ব্রত পালনকারী রাজগণের সময়ে যেইরূপ সমৃদ্ধিলাভ করিয়াছিল, সেইরূপ সমৃদ্ধি লাভ করিল না।

তখন, ভিক্ষুগণ, অমাত্য ও পারিষদবর্গ, গণক-মহামাত্রগণ, প্রহরী ও দৌবারিকগণ, মন্ত্রজীবীগণ একত্রিত হইয়া মূর্ধাভিষিক্ত রাজা ক্ষত্রিয়ের নিকট গমনপূর্বক বলিল, “দেব, আপনি স্বমতের বশবর্তী হইয়া জনপদ শাসন করিবার নিমিত্ত প্রজাগণ পূর্বে আর্য চক্রবর্তী-ব্রত পালনকারী রাজগণের সময়ে যেইরূপ সমৃদ্ধিলাভ করিয়াছিল, সেইরূপ সমৃদ্ধিলাভ করিতেছে না। দেব, আপনার রাজ্যে অমাত্য-পারিষদবর্গ, গণক-মহামাত্রগণ, প্রহরী ও দৌবারিকগণ, মন্ত্রজীবীগণ বিদ্যমান আছে, তাঁহারা এবং অপরে আর্য চক্রবর্তী-ব্রত অবগত আছে, আপনি আমাদিগকে আর্য চক্রবর্তী-ব্রত সম্বন্ধে প্রশ্ন করুন, আমরা উহা বিবৃত করিব।”

৯১. তখন, ভিক্ষুগণ, রাজা অমাত্য ইত্যাদি সকলকে একত্রিত করিয়া তাঁহাদিগকে আর্য চক্রবর্তী-ব্রত সম্বন্ধে প্রশ্ন করিলেন। ওইরূপে জিজ্ঞাসিত হইয়া তাঁহারা আর্য চক্রবর্তী প্রশ্ন রাজার নিকট বিবৃত করিলেন। উহা শুনিয়া রাজা ধর্মানুমোদিত রক্ষাবরণগুপ্তির বিধান করিলেন, কিন্তু ধনহীনকে ধনদান করিলেন না, উহার ফলে বিপুল দারিদ্র্যের আবির্ভাব হইল। দারিদ্র্যের বিস্তৃতির নিমিত্ত জনৈক পুরুষ পরের দ্রব্য যাহা অদত্ত তাহা গ্রহণ করিল, যাহা চৌর্য কথিত হয় তাহাই করিল। তাহাকে ধৃত করিয়া রাজার নিকট উপস্থিত করা হইল, “দেব, এই পুরুষ পরের দ্রব্য, যাহা অদত্ত তাহা গ্রহণ করিয়াছে, যাহা চৌর্যকথিত হয় তাহাই করিয়াছে।”

এইরূপে উক্ত হইলে, ভিক্ষুগণ, রাজা সেই পুরুষকে জিজ্ঞাসা করিলেন, “হে পুরুষ, তুমি কি সত্যই পরের দ্রব্য, যাহা অদত্ত তাহা গ্রহণ করিয়াছ, যাহা চৌর্য কথিত হয় তাহাই করিয়াছ?”

“দেব, ইহা সত্য।

“কী কারণে?”

“দেব, আমার জীবনোপায় নাই।”

তখন, ভিক্ষুগণ, রাজা সেই পুরুষকে ধনদান করিলেন, “হে পুরুষ, এই ধনের দ্বারা আপনার জীবিকা-নির্বাহ করো, মাতাপিতার পোষণ করো, স্ত্রী পুত্রের পোষণ করো, ইহা কর্মান্তে প্রয়োগ করো, শ্রমণ-ব্রাহ্মণগণের নিমিত্ত আধ্যাত্মিক মঙ্গলপ্রদ দক্ষিণার প্রতিষ্ঠা করো, যাহা সৌভাগ্য ও সুখাবহ হইবে, স্বর্গসংবর্তনিক হইবে।”

ভিক্ষুগণ, সেই পুরুষ “দেব, “তথাস্তু” বলিয়া রাজার নিকট প্রতিশ্রুতি দান করিল।

ভিক্ষুগণ, অপর একব্যক্তিও পূর্বোক্তরূপে চৌর্যাপরাধে ধৃত হইয়া রাজসম্মুখে আনীত হইলে রাজা তাহাকে পূর্বের ন্যায় প্রশ্ন করিয়া ও ধনদান করিয়া পূর্বোক্তরূপ উপদেশ দিলেন।

৯২. ভিক্ষুগণ, প্রজাগণ শুনিল, “যাহারা পরদ্রব্য, যাহা অদত্ত তাহা গ্রহণ করে, যাহা চৌর্য কথিত হয়, তাহাই করে, রাজা তাহাদিগকে ধনদান করিতেছেন।” ইহা শুনিয়া তাহারা চিন্তা করিল, “আমরাও অদত্তের গ্রহণপূর্বক যাহা চৌর্য কথিত হয় তাহাই করিব।”

অনন্তর, ভিক্ষুগণ, জনৈক পুরুষ তাহাই করিয়া ধৃত হইয়া রাজসমীপে আনীত হইলে রাজা কর্তৃক জিজ্ঞাসিত হইয়া অপরাধ স্বীকার করিল এবং বলিল, জীবনোপায়ের অভাবে সে ওই কর্ম করিয়াছে।

ভিক্ষুগণ, তখন রাজা চিন্তা করিলেন, “যাহারা পরের দ্রব্য অপহরণ করিবে, আমি যদি তাহাদিগকে ধনদান করি, তাহা হইলে এই চৌর্য বৃদ্ধিপ্রাপ্ত হইবে। অতএব এই পুরুষের প্রতি আমি আদর্শ দণ্ডের বিধান করিব, উহার মূলোচ্ছেদ করিব, উহার শিরশ্ছেদ করিব।”

অতঃপর, ভিক্ষুগণ রাজা কর্মচারীগণকে আদেশ দিলেন, “এই পুরুষের বাহুদ্বয় পশ্চাদ্দিকে কঠিন রজ্জুর দ্বারা দৃঢ়রূপে বদ্ধ করিয়া উহার মস্তক মুণ্ডনপূর্বক খরনিনাদী প্রণবের সহিত উহাকে রথ্যা হইতে রথ্যান্তরে, শৃঙ্গাটক হইতে শৃঙ্গাটকান্তরে ভ্রমণ করাইয়া দক্ষিণ দ্বার দিয়া নিষ্ক্রান্ত হইয়া, নগরের দক্ষিণদিকে উহার প্রতি আদর্শ দণ্ডের প্রয়োগ করো, উহার মূলোচ্ছেদ করো, উহার শিরশ্ছেদ করো।”

হে ভিক্ষুগণ, “তথাস্তু” বলিয়া কর্মচারীগণ রাজাদেশ পালন করিল।

৯৩. ভিক্ষুগণ, প্রজাগণ শ্রবণ করিল যে যাহারা পরস্বাপহরণ করে রাজা তাহাদের প্রতি আদর্শ দণ্ডের বিধান করিয়া তাহাদের শিরশ্ছেদ করিতেছেন। উহা শুনিয়া তাহারা চিন্তা করিল, “আমরাও তীক্ষ্ণ শস্ত্রাদি নির্মাণ করাইয়া যাহাদের দ্রব্য অপহরণ করিব তাহাদের প্রতি কঠিনতম দণ্ডের প্রয়োগ করিব, তাহাদের মূলোচ্ছেদ করিব, তাহাদের শিরশ্ছেদ করিব।”

তাহারা তীক্ষ্ণ শস্ত্রাদি নির্মাণ করাইয়া গ্রাম, নিগম ও নগর লুণ্ঠনে ব্যাপৃত হইল, দস্যুবৃত্তিতে রত হইল। তাহারা যাহাদের দ্রব্য অপহরণ করিল, শিরশ্ছেদন পূর্বক তাহাদের উচ্ছেদসাধন করিল।

৯৪. এইরূপে, ভিক্ষুগণ, দরিদ্রকে ধনদানের অভাবে ব্যাপকরূপে দারিদ্র্যের আবির্ভাব হইল, দারিদ্র্য বৃদ্ধিপ্রাপ্ত হইলে চৌর্য বৃদ্ধিপ্রাপ্ত হইল, চৌর্যের বৃদ্ধির সহিত প্রাণাতিপাত বৃদ্ধিপ্রাপ্ত হইল, প্রাণাতিপাতের বৃদ্ধির সহিত মৃষাবাদ বৃদ্ধিপ্রাপ্ত হইল, মৃষাবাদ বৃদ্ধিপ্রাপ্ত হইলে মনুষ্যগণের আয়ু ও বর্ণ ক্ষীণ হইল, আয়ু ও বর্ণ হ্রাসপ্রাপ্ত হইলে অশীতি সহস্র বর্ষ আয়ুসম্পন্ন মনুষ্যের সন্তান সন্ততিগণ চত্বারিংশৎ সহস্র বর্ষ আয়ুসম্পন্ন হইল।

ভিক্ষুগণ, চত্বারিংশৎ সহস্র বর্ষ আয়ুসম্পন্ন মনুষ্যগণের মধ্যে একজন পুরুষ অদত্ত পরদ্রব্য গ্রহণপূর্বক চৌর্যাপরাধ করিল। ধৃত হইয়া সে রাজ সম্মুখে আনীত হইলে রাজা কর্তৃক অপরাধের সত্যতা সম্বন্ধে জিজ্ঞাসিত হইয়া অপরাধ স্বীকার করিল না, স্বেচ্ছায় মিথ্যা বলিল।

৯৫. এইরূপে, ভিক্ষুগণ, দরিদ্রকে ধনদানের অভাবে... চত্বারিংশৎ সহস্র বর্ষ আয়ুসম্পন্ন মনুষ্যগণের সন্তান সন্ততিগণ বিংশতি সহস্র বর্ষ আয়ুসম্পন্ন হইল।

ভিক্ষুগণ, বিংশতি সহস্র বর্ষ আয়ুসম্পন্ন মনুষ্যগণের মধ্যে একজন পুরুষ অদত্ত পরদ্রব্য গ্রহণপূর্বক চৌর্যাপরাধ করিল। অপর একজন পুরুষ ক্রুরতা প্রণোদিত হইয়া তাহার বিরুদ্ধে রাজার নিকট সংবাদ দিল।

৯৬. এইরূপে, ভিক্ষুগণ, দরিদ্রকে ধনদানের অভাবে ব্যাপকরূপে দারিদ্র্যের আবির্ভাব হইল, দারিদ্র্য বৃদ্ধিপ্রাপ্ত হইলে চৌর্য বৃদ্ধিপ্রাপ্ত হইল, চৌর্যের বৃদ্ধির সহিত প্রাণাতিপাত বৃদ্ধিপ্রাপ্ত হইল, প্রাণাতিপাতের বৃদ্ধির সহিত মৃষাবাদ বৃদ্ধিপ্রাপ্ত হইল, মৃষাবাদ বৃদ্ধির সহিত ব্যাপকরূপে পৈশুন্যের আবির্ভাব হইল, উহার ফলে মনুষ্যগণের আয়ু ও বর্ণ ক্ষীণ হইল এবং বিংশতি সহস্র বর্ষ আয়ুসম্পন্ন মনুষ্যগণের সন্তান সন্ততিগণ দশ সহস্র বৎসর আয়ুসম্পন্ন হইল।

ভিক্ষুগণ, দশ সহস্র বৎসর আয়ুসম্পন্ন মনুষ্যগণের কেহ কেহ সুরূপ এবং কেহ কেহ কুরূপ হইল, যাহারা কুরূপ হইল তাহারা সুরূপের প্রতি লুব্ধ হইয়া পরদার গমন করিল।

৯৭. এইরূপে, ভিক্ষুগণ, দরিদ্রকে ধনদানের অভাবে ব্যাপকরূপে দারিদ্র্যের আবির্ভাব হইল, উহার ফলে চৌর্য বৃদ্ধিপ্রাপ্ত হইল, চৌর্যের বৃদ্ধির সহিত প্রাণাতিপাত বৃদ্ধিপ্রাপ্ত হইল, প্রাণাতিপাতের বৃদ্ধির সহিত মৃষাবাদ বৃদ্ধিপ্রাপ্ত হইল, মৃষাবাদ বৃদ্ধিপ্রাপ্ত হইলে, পৈশুন্যের আবিভাব হইল, পৈশুন্যের বৃদ্ধির সহিত ব্যাপকরূপে ব্যভিচারের আবির্ভাব হইল, উহার ফলে মনুষ্যগণের আয়ু ও বর্ণ ক্ষীণ হইয়া দশ সহস্র বর্ষ আয়ুসম্পন্ন মনুষ্যগণের সন্তান সন্ততিগণ পাঁচণ্ডসহস্র বর্ষ আয়ুবিশিষ্ট হইল।

৯৮. ভিক্ষুগণ, শেষোক্ত মনুষ্যগণের মধ্যে ব্যাপকরূপে দুইটি অসদ্ধর্মের আবির্ভাব হইল, কর্কশ বাক্য এবং তুচ্ছ প্রলাপ। উহার ফলে ওই সকল মনুষ্যের আয়ু ও বর্ণ ক্ষীণ হইল। তখন পাঁচ সহস্র বর্ষ আয়ুসম্পন্নগণের সন্তান সন্ততিগণ কেহ কেহ দ্বি-অর্ধ সহস্র বৎসর, কেহ কেহ দুই সহস্র বর্ষ আয়ুবিশিষ্ট হইল।

৯৯. ভিক্ষুগণ, দ্বি-অর্ধ সহস্র বর্ষ আয়ুসম্পন্নের মধ্যে লোভ ও বিদ্বেষ ব্যাপকরূপে আবির্ভূত হইল। উহার ফলে তাহাদের আয়ু ও বর্ণ ক্ষীণ হইল। তদ্ধেতু তাহাদের সন্তান সন্ততিগণ এক সহস্র বৎসর আয়ুষ্ক হইল।

১০০. ভিক্ষুগণ, সহস্র বর্ষ আয়ুসম্পন্ন মনুষ্যগণের মধ্যে মিথ্যাদৃষ্টি ব্যাপকরূপে আবির্ভূত হইল। উহার ফলে তাহাদের আয়ু ও বর্ণ ক্ষীণ হইল। তখন তাহাদের সন্তান সন্ততিগণ পাঁচশত বৎসর আয়ুষ্ক হইল।

১০১. ভিক্ষুগণ, শেষোক্ত মনুষ্যগণের মধ্যে ত্রিবিধ ধর্ম ব্যাপকরূপে আবির্ভূত হইল, অধর্ম-রাগ (অবৈধ যৌন সংসর্গ), বিষম-লোভ এবং মিথ্যা-ধর্ম (অসংযত লালসা)। উহার ফলে তাহাদের আয়ু ও বর্ণ ক্ষীণ হইল। তখন তাহাদের সন্তান সন্ততিগণ কেহ কেহ দ্বি-অর্ধশত বৎসর, কেহ কেহ দুইশত বৎসর আয়ুসম্পন্ন হইল।

ভিক্ষুগণ, দ্বি-অর্ধশত বৎসর আয়ুসম্পন্ন মনুষ্যগণের মধ্যে মাতাপিতার প্রতি ভক্তিহীনতা এবং শ্রমণ-ব্রাহ্মণ ও কুলপ্রধানের প্রতি শ্রদ্ধাহীনতা ব্যাপকরূপে বৃদ্ধিপ্রাপ্ত হইল।

১০২. এইরূপে, ভিক্ষুগণ, ধনহীনকে ধনদানের অভাবে বিপুল দারিদ্র্যের আবির্ভাব হইল, উহার ফলে ব্যাপকভাবে চৌর্যের আবির্ভাব হইল, উহার ফলে অত্যাচারের প্রাবল্য হইল, উহার ফলে প্রাণনাশ চতুর্দিকে ব্যাপ্ত হইল, উহার ফলে মিথ্যা বাক্য, উহার ফলে পিশুনবাক্য, উহার ফলে ব্যভিচার, উহার ফলে কর্কশবাক্য ও তুচ্ছ প্রলাপ; উহার ফলে লোভ ও বিদ্বেষ, উহার ফলে মিথ্যাদৃষ্টি, উহার ফলে অধর্ম-রাগ, বিষম লোভ এবং মিথ্যা-ধর্ম, উহার ফলে মাতাপিতার প্রতি ভক্তিহীনতা এবং শ্রমণ-ব্রাহ্মণ ও কুলপ্রধানের প্রতি শ্রদ্ধাহীনতা ব্যাপকরূপে আবির্ভূত হইল। ইহার ফলে মনুষ্যগণের আয়ু ও বর্ণ ক্ষীণ হইল এবং দ্বি-অর্ধশত বর্ষ আয়ু সম্পন্নগণের সন্তান সন্ততিগণ শতবর্ষ আয়ুষ্ক হইল।

১০৩. ভিক্ষুগণ, এমন সময় আসিবে যখন এইসকল মনুষ্যগণের সন্তান সন্ততিগণ দশবর্ষ আয়ুসম্পন্ন হইবে। ভিক্ষুগণ, দশবৎসর আয়ুসম্পন্ন ওই সকল মনুষ্যের কুমারীগণ পাঁচবৎসর বয়সে বিবাহযোগ্য হইবে। ওই সকল মনুষ্যগণের মধ্যে ঘৃত, নবনীত, তৈল, মধু, ফাণিত এবং লবণ, এই সকল রসের স্বাদ লুপ্ত হইবে। কোরদূষক[6] উহাদের শ্রেষ্ঠ ভোজন হইবে। যেইরূপ, ভিক্ষুগণ, এক্ষণে মাংস-মিশ্রিত শালিঅন্ন শ্রেষ্ঠ ভোজন, সেইরূপ কোরদূষক ওই সকল মনুষ্যের শ্রেষ্ঠ ভোজন হইবে। ওই সকল মনুষ্যগণের মধ্যে দশ কুশল-কর্মণ্ডপথ সম্পূর্ণরূপে অন্তর্হিত হইবে, দশ অকুশল-কর্মণ্ডপথ অতিশয় প্রবল হইবে। উহাদের মধ্যে “কুশল” নামক কোনো শব্দ থাকিবে না। কুশলের কারক কী প্রকারে থাকিবে? উহাদের মধ্যে যাহারা মাতাপিতার প্রতি ভক্তিহীন এবং শ্রমণ-ব্রাহ্মণ ও কুলপ্রধানগণের প্রতি শ্রদ্ধাহীন হইবে, তাহারাই পূজ্য ও প্রশংসার্হ হইবে। যেইরূপ, ভিক্ষুগণ, এক্ষণে যাহারা মাতাপিতার প্রতি ভক্তিমান, এবং শ্রমণ-ব্রাহ্মণ ও কুলপ্রধানগণের প্রতি শ্রদ্ধাবান তাহারাই পূজ্য ও প্রশংসার্হ হয়, সেইরূপই উহাদের মধ্যে যাহারা মাতাপিতার প্রতি ভক্তিহীন এবং শ্রমণ-ব্রাহ্মণ ও কুলপ্রধানগণের প্রতি শ্রদ্ধাহীন তাহারাই পূজ্য ও প্রশংসার্হ হইবে।

ভিক্ষুগণ, ওই সকল মনুষ্যগণের মধ্যে মাতা, মাতৃষ্বসা, মাতুলানী, আচার্যভার্যা অথবা গুরুপত্নীর জ্ঞান থকিবে না; ছাগ-মেষ, কুক্কুট-শূকর, শৃগাল-কুক্কুরের ন্যায় সব একাকার হইয়া যাইবে। ভিক্ষুগণ, ওই সকল মনুষ্য পরস্পরের প্রতি তীব্র ক্রোধ, বিদ্বেষ, মন-প্রদোষ এবং হনন-চিত্ত পোষণ করিবে : মাতারও পুত্রের প্রতি, পুত্রেরও মাতার প্রতি, পিতার পুত্রের প্রতি, পুত্রের পিতার প্রতি, ভ্রাতার ভ্রাতার প্রতি, ভ্রাতার ভগিনীর প্রতি, ভগিনীর ভ্রাতার প্রতি উক্তরূপ মনোভাবের উৎপত্তি হইবে। মৃগ দেখিয়া মৃগয়াসক্তের মনে যেইরূপ ভাবের উদয় হয়, ওই সকল মনুষ্যও পরস্পরের প্রতি ওইরূপ ভাবাপন্ন হইবে।

১০৪. ভিক্ষুগণ, ওই সকল মনুষ্যের মধ্যে সপ্তাহব্যাপী শস্ত্রান্তরকল্পের[7] আবির্ভাব হইবে; তাহারা পরস্পরকে পশুর ন্যায় জ্ঞান করিবে; তাহাদের হস্তে তীক্ষ্ণ অস্ত্রের প্রাদুর্ভাব হইবে; তাহারা ওই অস্ত্রের দ্বারা “ইহা পশু” ইহা পশু”, বলিয়া পরস্পরের প্রাণ সংহার করিবে। ভিক্ষুগণ, ওই সকল প্রাণীগণের মধ্যে কাহারও কাহারও মনে এইরূপ হইবে : “আমরা কাহারও অনিষ্ট করিব না, অপরেও যেন আমাদের অনিষ্ট না করে; আমরা তৃণ অথবা বনগহনে, অথবা বৃক্ষ-গহনে, অথবা নদীবেষ্টিত দুর্গম স্থানে অথবা বিষম পর্বতে প্রবেশ করিয়া বনমূলফলাহারী হইয়া জীবন যাপন করিব।” তাহারা ওইরূপ স্থানসমূহে গমনপূর্বক ইচ্ছানুরূপ জীবন যাপন করিবে। তাহারা সপ্তাহ অতীত হইলে ওই সকল স্থান হইতে নিষ্ক্রান্ত হইয়া পরস্পরকে আলিঙ্গনপূর্বক সভাক্ষেত্রে মিলিত হইয়া একে অপরকে আশ্বাস দিয়া গাহিবে, “কী আনন্দ, হে মনুষ্য, তুমি এখনো জীবিত!”

১০৫. ভিক্ষুগণ, তখন মনুষ্যগণ এইরূপ চিন্তা করিবে, “অকুশল কর্মে প্রবৃত্ত হইবার জন্য আমাদের ঘোর জ্ঞাতিক্ষয় হইয়াছে, অতএব আমরা কুশলকর্মে প্রবৃত্ত হইব। কী কুশলকর্ম করিব? আমরা প্রাণাতিপাত হইতে বিরত হইব, এই কুশলকর্মে আমরা স্থিত হইব।” তাহারা প্রাণাতিপাত হইতে বিরত হইবে, এই কুশল কর্মে স্থিত হইবে। কুশলধর্মে প্রবৃত্ত হইবার নিমিত্ত তাহাদের আয়ু ও বর্ণ বৃদ্ধিপ্রাপ্ত হইবে। এইরূপে দশবর্ষ আয়ুসম্পন্ন মনুষ্যগণের সন্তান সন্ততিগণ বিংশতি বর্ষ আয়ুসম্পন্ন হইবে।

তৎপরে, ভিক্ষুগণ, ওই সকল মনুষ্য চিন্তা করিবে, “কুশল কর্মে প্রবৃত্ত হইবার নিমিত্ত আমাদের আয়ু ও বর্ণ উভয়ই বৃদ্ধিপ্রাপ্ত হইয়াছে, অতএব আমরা অধিকমাত্রায় কুশলকর্ম করিব। আমরা অদত্তের গ্রহণ হইতে বিরত হইব, ব্যভিচার হইতে বিরত হইব, মৃষাবাদ হইতে বিরত হইব, পিশুন বাক্য হইতে বিরত হইব, কর্কশ বাক্য হইতে বিরত হইব, তুচ্ছ প্রলাপ হইতে বিরত হইব, লোভ পরিহার করিব, বিদ্বেষ পরিহার করিব, মিথ্যাদৃষ্টি পরিহার করিব, অধর্ম-রাগ বিষম-লোভ এবং মিথ্যা-ধর্মরূপ ত্রিবিধ ধর্ম পরিহার করিব; অতএব আমরা মাতৃ ও পিতৃভক্ত হইব, শ্রমণ-ব্রাহ্মণ এবং কুলপ্রধানগণের প্রতি শ্রদ্ধাবান হইব, এই কুশল ধর্মে স্থিত হইব।”

তাহারা মাতৃ ও পিতৃভক্ত হইবে, শ্রমণ-ব্রাহ্মণ ও কুলপ্রধানগণের প্রতি শ্রদ্ধাবান হইবে, এই কুশলধর্মে স্থিত হইবে। কুশলধর্মে প্রবৃত্ত হইবার নিমিত্ত তাহাদের আয়ু ও বর্ণ বৃদ্ধিপ্রাপ্ত হইবে। উহার ফলে বিংশতিবর্ষ আয়ুসম্পন্নগণের পুত্রগণ চত্বারিংশৎবর্ষ আয়ু প্রাপ্ত হইবে। চত্বারিংশৎ বৎসর আয়ুপ্রাপ্তগণের পুত্রগণ অশীতিবর্ষ আয়ুসম্পন্ন হইবে; তাহাদের পুত্রগণের আয়ু একশত ষষ্টি বৎসর হইবে; তাহাদের পুত্রগণের আয়ু তিনশত বিশবৎসর হইবে, তাহাদের পুত্রগণ ছয়শত চল্লিশ বর্ষ আয়ুসম্পন্ন হইবে; তাহাদের পুত্রগণের আয়ু দুইসহস্র বৎসর হইবে; তাহাদের পুত্রগণের আয়ু চারিসহস্র বৎসর হইবে; তাহাদের পুত্রগণের আয়ু আট সহস্র বৎসর হইবে; তাহাদের পুত্রগণের আয়ু বিংশতি সহস্র বৎসর হইবে; তাহাদের পুত্রগণের আয়ু চল্লিশ সহস্র বৎসর হইবে; তাহাদের পুত্রগণের আয়ু অশীতি সহস্র বৎসর হইবে।

১০৬. ভিক্ষুগণ, অশীতি সহস্র বর্ষ আয়ুসম্পন্ন মনুষ্যগণের কুমারীগণ পঞ্চশতবর্ষ বয়সে বিবাহযোগ্যা হইবে। ওই সকল মনুষ্যের মধ্যে ত্রিবিধ রোগের আবির্ভাব হইবে : ইচ্ছা, ক্ষুধা ও জরা। ওই সময় জম্বুদ্বীপ সমৃদ্ধ ও স্ফীত হইবে। গ্রাম, নগর ও রাজধানীসমূহ এত ঘনসন্নিবিষ্ট হইবে যে, কুক্কুটগণ একস্থান হইতে অন্যস্থানে উড়িয়া যাইতে পারিবে। জম্বুদ্বীপ নলবন এবং শরবনের ন্যায় নিরন্তর মনুষ্যাকীর্ণ হইয়া অবীচির ন্যায় প্রতীয়মান হইবে। ওই সময় বারাণসী কেতুমতী নামে রাজধানী হইবে, উহা সমৃদ্ধ, স্ফীত, জনবহুল, মনুষ্যাকীর্ণ এবং সুভিক্ষ হইবে। ওই সময় জম্বুদ্বীপে রাজধানী কেতুমতী প্রমুখ চুরাশি সহস্র নগর থাকিবে।

ভিক্ষুগণ, ওই সময়ে রাজধানী কেতুমতী নগরে শঙ্খ নামে রাজার আবির্ভাব হইবে, তিনি চক্রবর্তী, ধার্মিক, ধর্মরাজ, চতুরন্ত বিজেতা, জনপদের নিরাপত্তাপ্রাপ্ত এবং সপ্তরত্নসমন্বিত হইবেন, তাঁহার এইসকল সপ্তরত্ন হইবে; যথা : চক্ররত্ন, হস্তীরত্ন, অশ্বরত্ন, মণিরত্ন, স্ত্রীরত্ন, গৃহপতিরত্ন, এবং পরিণায়ক রত্ন। তাঁহার সহস্রাধিক পুত্র হইবে, সকলেই সাহসী, বীরোপম, শত্রুসেনামর্দন; তিনি সসাগরা পৃথিবী বিনাদণ্ডে ও বিনাঅস্ত্রে, মাত্র ধর্মের দ্বারা, জয় করিয়া বাস করিবেন।

১০৭. ভিক্ষুগণ, ওই সময়ে জগতে মৈত্রেয় নামে অর্হৎ, সম্যকসম্বুদ্ধ, বিদ্যাচরণসম্পন্ন, সুগত, লোকজ্ঞ, অনুত্তর দম্য-পুরুষ-সারথি, দেবমনুষ্যের শাস্তা, বুদ্ধ, ভগবানের আবির্ভাব হইবে, যেইরূপ আমি এক্ষণে অর্হৎ, সম্যকসম্বুদ্ধ, বিদ্যাচরণসম্পন্ন, সুগত, লোকজ্ঞ, অনুত্তর দম্য-পুরুষ-সারথি, দেবমনুষ্যের শাস্তা, বুদ্ধ, ভগবানরূপে পৃথিবীতে আবির্ভূত হইয়াছি। তিনি ইহলোক, দেবলোক, মারলোক, ব্রহ্মলোক এবং শ্রমণ ও ব্রাহ্মণ, দেব ও মনুষ্যগণকে সাক্ষাদ্দর্শনোদ্ভুত জ্ঞান দ্বারা স্বয়ং অবগত হইয়া উপদিষ্ট করিবেন, যেইরূপ আমি এক্ষণে ইহলোক দেবলোক, মারলোক, ব্রহ্মলোক এবং শ্রমণ ও ব্রাহ্মণ, দেব ও মনুষ্যগণকে সাক্ষাদ্দর্শনোদ্ভুত জ্ঞান দ্বারা স্বয়ং অবগত হইয়া উপদিষ্ট করিতেছি। তিনি যে ধর্মের প্রারম্ভ কল্যাণময়, মধ্যকল্যাণময়, অন্তকল্যাণময়, যাহা অর্থ ও শব্দসম্পদপূর্ণ, সর্বাঙ্গীন পূর্ণতাপ্রাপ্ত এবং যাহা বিশুদ্ধ ব্রহ্মচর্য্য সেই ধর্মের উপদেশ দান করিবেন, যেইরূপ আমি এক্ষণে করিতেছি। তিনি অনেক সহস্র ভিক্ষুসমন্বিত সংঘের তত্ত্বাবধায়ক হইবেন, যেইরূপ আমি এক্ষণে হইয়াছি।

১০৮. অতঃপর, ভিক্ষুগণ, রাজা শঙ্খ পূর্বে রাজা মহাপনাদ কর্তৃক নির্মিত প্রাসাদকে পুনরায় প্রতিষ্ঠিত করিয়া উহাতে বাস করিবেন। পরে তিনি উহা শ্রমণ-ব্রাহ্মণ, দুর্গত পথচারী, দরিদ্র যাচকগণকে দান করিয়া অর্হৎ, সম্যকসম্বুদ্ধ ভগবান মৈত্রেয়ের নিকট কেশশ্মশ্রূ মোচনপূর্বক কাষায় বস্ত্র পরিধান করিয়া গৃহ হইতে নিষ্ক্রান্ত হইয়া গৃহহীন প্রব্রজ্যা আশ্রয় করিবেন। এইরূপে প্রব্রজিত হইয়া তিনি নির্জনবাসী, অপ্রমত্ত, উৎসাহপূর্ণ, দৃঢ়-সংকল্প হইয়া অনতিবিলম্বে যথার্থ পথাবলম্বী কুলপুত্রগণ যে সম্পদ লাভের জন্য গৃহ পরিত্যাগ করিয়া গৃহহীন প্রব্রজ্যার আশ্রয় করেন, সেই অনুত্তর ব্রহ্মচর্য্য স্বয়ং জ্ঞাত হইয়া ও উপলব্ধি করিয়া এই জগতেই উহার পূর্ণতা সাধন করিবেন।

১০৯. ভিক্ষুগণ, আত্ম-দ্বীপ হইয়া আত্ম-শরণ হইয়া অনন্য-শরণ হইয়া বিহার কর; ধর্ম-দ্বীপ, ধর্ম-শরণ হইয়া অনন্য-শরণ হইয়া বিহার করো। কিন্তু কিরূপে ভিক্ষু আত্ম-দ্বীপ হইয়া আত্ম-শরণ হইয়া অনন্য-শরণ হইয়া, ধর্ম-দ্বীপ, ধর্ম-শরণ, অনন্য-শরণ হইয়া বিহার করেন? ভিক্ষুগণ, ভিক্ষু জগতে অভিধ্যা-দৌর্মনস্য পরিহার করিয়া কায়ে কায়ানুদর্শী হইয়া, উদ্দীপিত, অবহিত ও স্মৃতিমান হইয়া বিহার করেন, বেদনায় বেদনানুদর্শী হইয়া, উদ্দীপিত, অবহিত ও স্মৃতিমান হইয়া বিহার করেন, চিত্তে চিত্তানুদর্শী হইয়া, উদ্দীপিত, অবহিত ও স্মৃতিমান হইয়া বিহার করেন, ধর্মে ধর্মানুদর্শী হইয়া উদ্দীপিত, অবহিত ও স্মৃতিমান হইয়া বিহার করেন। ভিক্ষুগণ, এইরূপেই ভিক্ষু আত্ম-দ্বীপ, আত্ম-শরণ, অনন্য-শরণ হইয়া, ধর্ম-দ্বীপ, ধর্ম-শরণ, অনন্য-শরণ হইয়া বিহার করেন।

১১০. ভিক্ষুগণ, স্বকীয় পৈতৃক বিষয়ে গোচরার্থ ভ্রমণ কর; ওইরূপ করিলে তোমাদের আয়ু ও বর্ণ বৃদ্ধিপ্রাপ্ত হইবে, তোমাদের সুখ, ভোগ ও বল বৃদ্ধি প্রাপ্ত হইবে।

ভিক্ষুগণ, ভিক্ষুর আয়ু কী? ভিক্ষু ছন্দ-সমাধি-প্রধান-সংস্কারসমন্বিত ঋদ্ধিপাদের ভাবনা করেন, বীর্যসমাধি প্রধান-সংস্কারসমন্বিত ঋদ্ধিপাদের ভাবনা করেন, চিত্ত-সমাধি প্রধান-সংস্কারসমন্বিত ঋদ্ধিপাদের ভাবনা করেন, মীমাংসা-সমাধি-প্রধান-সংস্কারসমন্বিত ঋদ্ধিপাদের ভাবনা করেন। তিনি এই চারি ঋদ্ধিপাদের অনুশীলন করিয়া এবং ওই সকলে অনুযুক্ত হইয়া ইচ্ছানুসারে কল্পকাল অথবা কল্পাবশেষকাল জীবিত থাকিতে পারেন। ভিক্ষুগণ, ইহাই ভিক্ষুর আয়ু।

ভিক্ষুগণ, ভিক্ষুর বর্ণ কী? ভিক্ষু শীলবান হন, তিনি প্রাতিমোক্ষ নিয়মিত হইয়া, অনুমাত্র বর্জনীয়ে ভয়দর্শী হইয়া বিহার করেন, শিক্ষাপদসমূহ গ্রহণপূর্বক উহাতে শিক্ষিত হন। ইহাই ভিক্ষুর বর্ণ।

ভিক্ষুর সুখ কী? ভিক্ষু কাম হইতে বিবিক্ত হইয়া, অকুশলধর্ম হইতে বিবিক্ত হইয়া, সবিতর্ক সবিচার বিবেকজ প্রীতিসুখ-মণ্ডিত প্রথম ধ্যান লাভ করিয়া বিহার করেন; বিতর্ক বিচারের উপশমে অধ্যাত্ম-সম্প্রসাদী, চিত্তের একীভাব আনয়নকারী অবিতর্ক অবিচার সমাধিজ প্রীতি-সুখমণ্ডিত দ্বিতীয় ধ্যান লাভ করিয়া বিহার করেন; ভিক্ষু প্রীতিতে বিরাগী হইয়া উপেক্ষার ভাবে অবস্থান করেন, স্মৃতিমান ও সমপ্রজ্ঞাত হইয়া স্বচিত্তে (প্রীতি নিরপেক্ষ) সুখ অনুভব করেন, আর্যগণ যেই ধ্যানস্তরে আরোহণ করিলে “ধ্যায়ী উপেক্ষাসম্পন্ন ও স্মৃতিমান হইয়া (প্রীতি নিরপেক্ষ) সুখে বাস করেন” বলিয়া বর্ণনা করেন, সেই তৃতীয় ধ্যান লাভ করিয়া বিহার করেন; ভিক্ষু সর্ব দৈহিক সুখ-দুঃখ পরিহার করত পূর্বেই সৌমনস্য-দৌর্মনস্য (মনের হর্ষ-বিষাদ) অস্তমিত করিয়া না দুঃখ না সুখ উপেক্ষা ও স্মৃতি পরিশুদ্ধ চিত্তে চতুর্থ ধ্যান লাভ করিয়া বিহার করেন। ভিক্ষুগণ, ইহাই ভিক্ষুর সুখ।

ভিক্ষুগণ, ভিক্ষুর ভোগ কী? ভিক্ষু মৈত্রীসহগত চিত্তে এক, দুই, তিন এইরূপে চতুর্দিক পরিস্ফুরিত করিয়া বিহার করেন। তিনি ঊর্ধ্বে, অধোদিকে, তীর্যকদিকে সর্বত্র সর্বলোক মৈত্রীযুক্ত এবং বিপুল, মহান, অপ্রমেয়, বৈরহীন, দ্রোহহীন চিত্ত দ্বারা পরিস্ফুরিত করিয়া বিহার করেন। ভিক্ষুগণ, ইহাই ভিক্ষুর ভোগ।

ভিক্ষুগণ, ভিক্ষুর বল কী? ভিক্ষু আসবসমূহের ক্ষয় হেতু অনাসব চিত্তবিমুক্তি ও প্রজ্ঞাবিমুক্তি এই জগতেই স্বয়ং জানিয়া ও সাক্ষাৎ করিয়া বিহার করেন। ভিক্ষুগণ, ইহাই ভিক্ষুর বল।

ভিক্ষুগণ, মারের বলের ন্যায় দুর্দমনীয় বল আমি দেখিতে পাই না, কিন্তু কুশল ধর্মের গ্রহণ হেতু এই পুণ্য বর্ধিত হয়।

ভগবান এইরূপ বলিলেন। আনন্দিত হইয়া ভিক্ষুগণ ভগবদ্বাক্যের অভিনন্দন করিলেন।

চক্রবর্তী-সিংহনাদ সূত্রান্ত সমাপ্ত।


 

৪. অগ্গঞ্ঞ সূত্রান্ত
১১১. আমি এইরূপ শ্রবণ করিয়াছি। এক সময় ভগবান শ্রাবস্তী নগরে পূর্বারাম নামক মিগার-মাতার[8] প্রাসাদে অবস্থান করিতেছিলেন। ওই সময়ে বাসেট্ঠ এবং ভারদ্বাজ[9] ভিক্ষুব্রত গ্রহণাভিলাষী হইয়া ভিক্ষুদিগের সহিত পরিবাস করিতেছিলেন। তখন একদিন ভগবান সায়াহ্ন সময়ে ধ্যান হইতে উত্থিত হইয়া প্রাসাদ হইতে অবতরণপূর্বক সৌধচ্ছায়ায় উন্মুক্ত স্থানে ভ্রমণ করিতেছিলেন।

১১২. ভগবানকে ওইরূপে ভ্রমণ করিতে দেখিয়া বাসেট্ঠ ভারদ্বাজকে বলিলেন, “ভারদ্বাজ, ভগবান সায়াহ্নে ধ্যান সমাপ্ত করিয়া প্রাসাদ হইতে অবতরণপূর্বক সৌধচ্ছায়ায় উন্মুক্ত স্থানে বিচরণ করিতেছেন। এসো, আমরা ভগবানের নিকট গমন করি। আমরা ভগবানের নিকট ধর্মকথা শুনিবার সুযোগ লাভ করিব।”

“সৌম্য, উত্তম” বলিয়া ভারদ্বাজ বাসেট্ঠকে সম্মতি জানাইলে উভয়ে ভগবানের নিকট গমনপূর্বক ভ্রমণনিরত ভগবানের পশ্চাদনুসরণ করিতে লাগিলেন।

১১৩. তখন ভগবান বাসেট্ঠকে বলিলেন, “বাসেট্ঠ, তোমরা ব্রাহ্মণ জাতীয় কুলীন ব্রাহ্মণ, ব্রাহ্মণকুল পরিত্যাগপূর্বক গৃহহীন প্রব্রজ্যা আশ্রয় করিয়াছ। ব্রাহ্মণগণ কী তোমাদিগকে তিরস্কার করেন না, তোমাদিগের নিন্দা করেন না?”

“ভন্তে, ব্রাহ্মণগণ আমাদের প্রতি আপনাদের স্বভাবানুযায়ী তিরস্কার এবং নিন্দার প্রয়োগ করেন, বিন্দুমাত্রও কার্পণ্য না করিয়া পরিপূর্ণরূপেই প্রয়োগ করেন।”

বাসেট্ঠ, ব্রাহ্মণগণ কিরূপভাবে উহা করেন?”

“ভন্তে, ব্রাহ্মণগণ এইরূপ বলেন, “ব্রাহ্মণগণই শ্রেষ্ঠবর্ণ, অন্য বর্ণ হীন; ব্রাহ্মণগণই শুক্লবর্ণ, অন্যে কৃষ্ণবর্ণ; ব্রাহ্মণগণই শুদ্ধ হন, অব্রাহ্মণেরা হয় না; ব্রাহ্মণগণ ব্রহ্মার ঔরস মুখজাত পুত্র, ব্রহ্মজ, ব্রহ্ম-নির্মিত, ব্রহ্ম-দায়াদ। আর আপনি শ্রেষ্ঠ বর্ণ পরিত্যাগপূর্বক মুন্ডিত-মস্তক, শ্রমণনামধারী ইভ্য, কৃষ্ণ, ব্রহ্মার পাদদেশ হইতে উদ্ভূত সম্প্রদায়কে আশ্রয় করিয়া হীন হইয়া গিয়াছেন। আপনার এইরূপ আচরণ অনুচিত, অনুপযুক্ত।” ভন্তে, এইরূপে ব্রাহ্মণগণ আমাদের প্রতি আপনাদের স্বভাবানুযায়ী তিরস্কার এবং নিন্দার প্রয়োগ করেন, বিন্দুমাত্রও কার্পণ্য না করিয়া পরিপূর্ণরূপেই প্রয়োগ করেন।”

১১৪. “বাসেট্ঠ, ব্রাহ্মণগণ পূর্বকথা বিস্মৃত হইয়াই তোমাদিগকে বলেন, “ব্রাহ্মণগণই শ্রেষ্ঠবর্ণ, অন্য বর্ণ হীন; ব্রাহ্মণগণই শুক্লবর্ণ, অন্যে কৃষ্ণবর্ণ; ব্রাহ্মণগণই শুদ্ধ হন, অব্রাহ্মণেরা হয় না; ব্রাহ্মণগণ ব্রহ্মার ঔরস মুখজাত পুত্র, ব্রহ্মজ, ব্রহ্ম-নির্মিত, ব্রহ্ম- দায়াদ।” বাসেট্ঠ, ইহা দৃষ্ট হয় যে ব্রাহ্মণগণের ব্রাহ্মণীগণ ঋতুমতীও হন, গর্ভিণীও হন, প্রসবও করেন, সন্তানকে স্তন্যদানও করেন; এইসকল ব্রাহ্মণেরা যোনিজ হইয়াও বলিয়া থাকেন, “ব্রাহ্মণগণই শ্রেষ্ঠবর্ণ, অন্য বর্ণ হীন; ব্রাহ্মণগণই শুক্লবর্ণ, অন্যে কৃষ্ণবর্ণ; ব্রাহ্মণগণই শুদ্ধ হন, অব্রাহ্মণেরা হয় না; ব্রাহ্মণগণ ব্রহ্মার ঔরস মুখজাত পুত্র, ব্রহ্মজ, ব্রহ্ম-নির্মিত, ব্রহ্ম-দায়াদ।” ওই সকল ব্রাহ্মণ ব্রহ্মারও অপবাদ করেন, মিথ্যাও বলেন এবং বহু অপুণ্য প্রসব করেন।

১১৫. বাসেট্ঠ, এই চারি বর্ণ : ক্ষত্রিয়, ব্রাহ্মণ, বৈশ্য, শূদ্র। বাসেট্ঠ ক্ষত্রিয়ের মধ্যেও জীবহিংসাকারী আছে, অদত্তের গ্রহণকারী আছে, ব্যভিচারী আছে, মিথ্যাবাদী আছে, পিশুনবাদী আছে, পরুষভাষী আছে, তুচ্ছ প্রলাপরত আছে, লোভী, দ্বেষ-পরায়ণ মিথ্যাদৃষ্টিসম্পন্ন আছে। এইরূপে, বাসেট্ঠ, যে-সকল ধর্ম অকুশল এবং অকুশলরূপে জ্ঞাত, নিন্দনীয় এবং ওইরূপে জ্ঞাত, অসেবিতব্য এবং ওইরূপে জ্ঞাত, যাহা অনার্য এবং ওইরূপে জ্ঞাত, পাপ এবং পাপপ্রসূ পণ্ডিত নিন্দিত, ওই সকল ধর্ম ক্ষত্রিয়ের মধ্যেও দৃষ্ট হয়। বাসেট্ঠ, ব্রাহ্মণ, বৈশ্য এবং শূদ্রের মধ্যেও জীবহিংসাকারী আছে, অদত্তের গ্রহণকারী আছে, ব্যভিচারী আছে, মিথ্যাবাদী আছে, পিশুনবাদী আছে, পরুষভাষী আছে, তুচ্ছ প্রলাপরত আছে, লোভী, দ্বেষ-পরায়ণ মিথ্যাদৃষ্টিসম্পন্ন আছে। এইরূপে, বাসেট্ঠ, যে-সকল ধর্ম অকুশল এবং অকুশলরূপে জ্ঞাত, নিন্দনীয় এবং ওইরূপে জ্ঞাত, অসেবিতব্য এবং ওইরূপে জ্ঞাত, যাহা অনার্য এবং ওইরূপে জ্ঞাত, পাপ এবং পাপপ্রসূ পণ্ডিত নিন্দিত, ওই সকল ধর্ম ব্রাহ্মণ, বৈশ্য এবং শূদ্রের মধ্যেও আছে।

“বাসেট্ঠ, ক্ষত্রিয়ের মধ্যেও এমন কেহ আছেন যিনি জীবহিংসা হইতে বিরত, অদত্তের গ্রহণ হইতে বিরত, ব্যভিচার হইতে বিরত, মৃষাবাদ হইতে বিরত, পিশুন বাদ হইতে বিরত, পরুষভাষ হইতে বিরত, তুচ্ছ প্রলাপ হইতে বিরত, লোভ হইতে বিরত, দ্বেষ-মুক্ত এবং সম্যক দৃষ্টিসম্পন্ন। এইরূপে, বাসেট্ঠ, যে-সকল ধর্ম কুশল এবং কুশলরূপে জ্ঞাত, অনিন্দ্য এবং ওইরূপে জ্ঞাত সেবিতব্য এবং ওইরূপে জ্ঞাত, আর্য এবং ওইরূপে জ্ঞাত, পুণ্য এবং পুণ্যপ্রসূ পণ্ডিত-প্রশংসিত, ওই সকল ধর্ম ক্ষত্রিয়ের মধ্যেও দৃষ্ট হয়। বাসেট্ঠ, ব্রাহ্মণ, বৈশ্য এবং শূদ্রের মধ্যেও এমন কেহ আছেন যিনি জীবহিংসা হইতে বিরত, অদত্তের গ্রহণ হইতে বিরত, ব্যভিচার হইতে বিরত, মৃষাবাদ হইতে বিরত, পিশুন বাদ হইতে বিরত, পরুষভাষ হইতে বিরত, তুচ্ছ প্রলাপ হইতে বিরত, লোভ হইতে বিরত, দ্বেষ-মুক্ত এবং সম্যক দৃষ্টিসম্পন্ন। এইরূপে, বাসেট্ঠ, যে-সকল ধর্ম কুশল এবং কুশলরূপে জ্ঞাত, অনিন্দ্য এবং ওইরূপে জ্ঞাত সেবিতব্য এবং ওইরূপে জ্ঞাত, আর্য এবং ওইরূপে জ্ঞাত, পুণ্য এবং পুণ্যপ্রসূ পণ্ডিত-প্রশংসিত, ওই সকল ধর্ম ব্রাহ্মণ, বৈশ্য ও শূদ্রের মধ্যেও দৃষ্ট হয়।

১১৬. “বাসেট্ঠ, পণ্ডিত-নিন্দিত এবং পণ্ডিত-প্রশংসিত অকুশল এবং কুশল এই উভয় ধর্মই, ওই চারিবর্ণের মধ্যে বিদ্যমান, এইস্থলে ব্রাহ্মণগণের বাক্য-ব্রাহ্মণই শ্রেষ্ঠবর্ণ অন্য বর্ণ হীন; ব্রাহ্মণগণই শুক্লবর্ণ, অন্যে কৃষ্ণবর্ণ; ব্রাহ্মণগণই শুদ্ধ হন, অব্রাহ্মণেরা হয় না; ব্রাহ্মণগণ ব্রহ্মার ঔরস মুখজাত পুত্র, ব্রহ্মজ, ব্রহ্ম-নির্মিত, ব্রহ্ম-দায়াদ পণ্ডিতগণ অনুমোদন করেন না। কী কারণে? এই চতুর্বর্ণের মধ্যে যিনি ভিক্ষু, অর্হৎ, ক্ষীণাসব, উদ্‌যাপিত-ব্রহ্মচর্য্য, কৃত-কৃত্য, ভারমুক্ত, পরমার্থ-প্রাপ্ত, ভববন্ধন-মুক্ত, সম্যক জ্ঞান-বিমুক্ত, তিনি উহাদের মধ্যে শ্রেষ্ঠ কথিত হন, এবং ধর্মানুসারেই ওইরূপ কথিত হন, অধর্মানুসারে নহে। বাসেট্ঠ, মনুষ্যের মধ্যে ইহলোকে এবং পরলোকে ধর্মই শ্রেষ্ঠ।

১১৭. “বাসেট্ঠ, মনুষ্যের মধ্যে ইহলোকে এবং পরলোকে যে ধর্মই শ্রেষ্ঠ, তাহা এই দৃষ্টান্ত হইতেও জ্ঞাতব্য, “বাসেট্ঠ, কোশলরাজ প্রসেনজিৎ জানেন, “অতুলনীয় শ্রমণ গৌতম শাক্যকুল হইতে প্রব্রজিত।” কিন্তু, বাসেট্ঠ, শাক্যগণ কোশলরাজ প্রসেনজিতের অধীনস্থ। বাসেট্ঠ, শাক্যগণ কোশলরাজ প্রসেনজিতের নিকট প্রণতি করেন, তাঁহাকে অভিবাদন করেন, তাঁহার সম্মুখে প্রত্যুত্থান করেন, কৃতাঞ্জলি হন এবং তাঁহাকে যথারূপ সম্মান প্রদর্শন করেন। এইরূপে, বাসেট্ঠ, শাক্যগণ কোশলরাজ প্রসেনজিতের প্রতি যেইরূপ আচরণ করেন, কোশলরাজ প্রসেনজিৎ তথাগতের প্রতি সেইরূপ আচরণ করেন। তিনি চিন্তা করেন, “শ্রমণ গৌতম কি সুজাত নহেন? আমি দুর্জাত; শ্রমণ গৌতম বলবান, আমি দুর্বল; শ্রমণ গৌতম রূপবান, আমি রূপহীন; শ্রমণ গৌতম শক্তিমান, আমি শক্তিহীন।” কোশলরাজ প্রসেনজিৎ যখন তথাগতের নিকট প্রণতি করেন, তাঁহাকে অভিবাদন করেন, তাঁহার সম্মুখে প্রত্যুত্থান করেন, কৃতাঞ্জলি হন এবং তাঁহাকে যথারূপ সম্মান প্রদর্শন করেন, তখন উক্ত ধর্মেরই সৎকার, সম্মান, শ্রদ্ধা, পূজা, এবং অর্চনা করেন। বাসেট্ঠ, মনুষ্যগণের মধ্যে ইহলোকে এবং পরলোকে যে ধর্মই শ্রেষ্ঠ, তাহা এই দৃষ্টান্ত হইতে জ্ঞাতব্য।

১১৮. “বাসেট্ঠ, তোমরা নানাজাতি, নানানাম, নানা গোত্রবিশিষ্ট, নানাকুল হইতে গৃহত্যাগ করিয়া তোমরা গৃহহীন প্রব্রজ্যা আশ্রয় করিয়াছ। যদি তোমরা জিজ্ঞাসিত হও “তোমরা কে?” তাহা হইলে “আমরা শাক্যপুত্রীয় শ্রমণ” এইরূপ উত্তর দিবে। বাসেট্ঠ, তথাগতের প্রতি যাহার শ্রদ্ধা নিবিষ্ট, মূলজাত, প্রতিষ্ঠিত, দৃঢ় এবং যে শ্রদ্ধা শ্রমণ-ব্রাহ্মণ-দেব-মার-ব্রহ্মা অথবা পৃথিবীতে অপর কাহারও কর্তৃক বিচলিত হয় না তিনি যথার্থরূপে এইরূপ উক্তি করিতে পারেন, “আমি ভগবানের ঔরস মুখণ্ডজাত পুত্র, ধর্ম-জ, ধর্ম-নির্মিত, ধর্ম-দায়াদ।” কী কারণে? বাসেট্ঠ, যেহেতু “ধর্ম-কায়” “ব্রহ্ম-কায়” “ধর্ম-ভূত” “ব্রহ্ম-ভূত” এই সকল তথাগতেরই অধিবচন।

১১৯. “বাসেট্ঠ, এমন সময় আসে যখন, আজই হউক, কিংবা কালই হউক, দীর্ঘকাল অতীত হইবার পর এই জগৎ লয় প্রাপ্ত হয়। ওইরূপ সময়ে জীবগণ বহুল পরিমাণে আভাস্বর জগতে পুনর্জন্ম লাভ করে। তাহারা তথায় মনোময় হইয়া থাকে, প্রীতি তাহাদের ভক্ষ্যস্বরূপ হয়, তাহারা স্বয়ংপ্রভ, অন্তরীক্ষচর এবং শুভস্থায়ী হইয়া সুদীর্ঘকাল অবস্থান করে। বাসেট্ঠ, এমন সময় আসে যখন, আজই হউক কিংবা কালই হউক, দীর্ঘকাল অতীত হইবার পর এই জগতের বিবর্তন হয়। ওই বিবর্তনকালে সত্ত্বগণ বহুল পরিমাণে আভাস্বর-কায় হইতে চ্যুত হইয়া এই জগতে আবির্ভূত হয়। তাহারা মনোময় হইয়া থাকে, প্রীতি তাহাদের ভক্ষ্যস্বরূপ হয়, তাহারা স্বয়ংপ্রভ, অন্তরীক্ষচর এবং শুভস্থায়ী হইয়া সুদীর্ঘকাল অবস্থান করে।

১২০. “বাসেট্ঠ, তখন সমস্ত পৃথিবী জলময় ও অন্ধকার হয়, তমিস্র অন্ধকারক হয়। চন্দ্র-সূর্যের আবির্ভাব হয় না, নক্ষত্র-তারকাদির প্রকাশ হয় না, রাত্রি-দিবা নাই, মাসার্ধ অথবা মাস নাই, ঋতু এবং সংবৎসর নাই, স্ত্রীও নাই পুরুষও নাই। সত্ত্বগণ সত্ত্বরূপেই গণিত হয়। বাসেট্ঠ, এইরূপে দীর্ঘকাল অতীত হইবার পর এমন সময় আসিল যখন ওই সকল সত্ত্বগণের নিকট জলোপরি রসসংযুক্ত পৃথিবী বিস্তৃত হইল। যেইরূপ উত্তপ্ত দুগ্ধ শীতলীভূত হইবার কালে উহার উপর শর বিস্তৃত হয়, সেইরূপ পৃথিবীর আবির্ভাব হইল। উহা বর্ণ-গন্ধ-রসসম্পন্ন হইল, উত্তমরূপে সম্পাদিত ঘৃত অথবা নবনীত যেইরূপ হয়, সেইরূপ বর্ণসম্পন্ন হইল; বিশুদ্ধ ক্ষুদ্রা-মধুর ন্যায় আস্বাদসম্পন্ন হইল।”

১২১. “অনন্তর, বাসেট্ঠ, কোনো লোভ-প্রকৃতিসম্পন্ন[10] প্রাণী “দেখো, ইহা কী হইতে পারে?” বলিয়া অঙ্গুলির সাহায্যে রস-সংযুক্ত মৃত্তিকা আস্বাদ করিল, উহার ফলে সে রসাভিভূত হইল এবং তাহার তৃষ্ণা উৎপন্ন হইল। অন্য প্রাণীগণও উক্ত সত্ত্বের দৃষ্টান্ত অনুসরণ করিয়া রস-মৃত্তিকা অঙ্গুলির দ্বারা আস্বাদ করিল। তাহারাও রসাভিভূত হইয়া তৃষ্ণার দ্বারা আক্রান্ত হইল। তদনন্তর, বাসেট্ঠ, ওই সকল সত্ত্ব হস্ত দ্বারা রসমৃত্তিকা হইতে ক্ষুদ্র ক্ষুদ্র পিণ্ড বিচ্ছিন্ন করিয়া উহা আহার করিতে আরম্ভ করিল। উহার ফলে ওই সকল সত্ত্বের স্বয়ংপ্রভা অন্তর্হিত হইল। স্বয়ংপ্রভার অন্তর্ধানের সহিত চন্দ্র-সূর্যের আবির্ভাব হইল। চন্দ্রসূর্যের আবির্ভাবের সহিত নক্ষত্রসমূহ ও তারকাগণের আবির্ভাব হইল, রাত্রি ও দিনের প্রকাশ হইল। সঙ্গে সঙ্গে মাসার্ধ, মাস, ঋতু ও সম্বৎসরের প্রকাশ হইল। বাসেট্ঠ, জগতের পুনরায় এইরূপ বিবর্তন হইল।”

১২২. “তৎপরে, বাসেট্ঠ, ওই সকল সত্ত্ব রসমৃত্তিকা উপভোগ করিয়া মৃত্তিকাভোজী হইয়া উহাতে পুষ্ট হইয়া সুদীর্ঘকাল অবস্থান করিল। যে পরিমাণে তাহারা এইরূপে পুষ্ট হইল সেই পরিমাণে তাহাদের দেহ কঠিনত্ব প্রাপ্ত হইল এবং তাহাদের বর্ণেও বৈচিত্র্য প্রকাশিত হইল। কোনো সত্ত্ব সুরূপ হইল, কোনো সত্ত্ব কুরূপ। এইস্থলে যাহারা সুরূপ হইল তাহারা কুরূপগণকে অবজ্ঞা করিল, “আমরা এই সকল সত্ত্ব অপেক্ষা সুরূপ, ইহারা আমাদিগের অপেক্ষা কুরূপ।” ওই সকল গর্বিত এবং অহমিকাসম্পন্ন প্রাণীগণের বর্ণাভিমান হেতু রস-পৃথিবী অন্তর্হিত হইল। রস-পৃথিবীর অন্তর্ধানের পর তাহারা একত্রিত হইয়া বিলাপ করিল, “হায় রস! হায় রস!” বর্তমানেও মনুষ্যগণ কোনো স্বাদু রস লাভ করিয়া এইরূপ বলিয়া থাকে, “অহো রস, অহো রস!” তাহারা পুরাণ আদিম বাক্যেরই অনুসরণ করে, কিন্তু উহার অর্থ অবগত নয়।”

১২৩. “অতঃপর, বাসেট্ঠ, ওই সকল সত্ত্বগণের নিকট হইতে রস-পৃথিবী অন্তর্হিত হইলে ভূমি-পর্পটের আবির্ভাব হইল, যেইরূপ অহিচ্ছত্রের উৎপত্তি হয় সেইরূপেই উহা আবির্ভূত হইল। উহা বর্ণ, গন্ধ ও রসসম্পন্ন হইল। উহা সুসম্পাদিত ঘৃত অথবা নবনীতের ন্যায় বর্ণবিশিষ্ট হইল; বিশুদ্ধ ক্ষুদ্রা-মধুর ন্যায় আস্বাদবিশিষ্ট হইল। তখন ওই সকল সত্ত্ব ভূমি-পর্পট আহার করিতে আরম্ভ করিল। তাহারা উহা উপভোগ করিয়া উহার ভোজনে নিরত হইয়া, উহাতে পুষ্ট হইয়া সুদীর্ঘকাল অবস্থান করিল। যে পরিমাণে তাহারা এইরূপ পুষ্ট হইল সেই পরিমাণে তাহাদের দেহ অধিকতর কঠিনত্ব প্রাপ্ত হইল এবং তাহাদের বর্ণেও অধিকতররূপে বৈচিত্র্য প্রকাশিত হইল। কোনো সত্ত্ব সুরূপ হইল, কোনো সত্ত্ব কুরূপ। এইস্থলে যাহারা সুরূপ হইল তাহারা কুরূপগণকে অবজ্ঞা করিল, “আমরা এই সকল সত্ত্ব অপেক্ষা সুরূপ, ইহারা আমাদিগের অপেক্ষা কুরূপ।” ওই সকল গর্বিত এবং অহমিকাসম্পন্ন প্রাণীগণের বর্ণাভিমান হেতু ভূমি-পর্পট অন্তর্হিত হইল। তৎপরে বদালতার[11] উৎপত্তি হইল। যেইরূপ কলম্বুকার[12] উৎপত্তি হয় সেইরূপেই উহা আবির্ভূত হইল। উহা বর্ণ, গন্ধ ও রসসম্পন্ন হইল। উহা সুসম্পাদিত ঘৃত অথবা নবনীতের ন্যায় বর্ণবিশিষ্ট হইল; বিশুদ্ধ ক্ষুদ্রা-মধুর ন্যায় আস্বাদবিশিষ্ট হইল।

১২৪. “তখন, বাসেট্ঠ, ওই সকল সত্ত্বগণ বদালতা আহার করিতে আরম্ভ করিল। তাহারা উহা উপভোগ করিয়া, উহার ভোজনে নিরত হইয়া, উহাতে পুষ্ট হইয়া সুদীর্ঘকাল অবস্থান করিল। যে পরিমাণে তাহারা এইরূপে পুষ্ট হইল সেই পরিমাণে তাহাদের দেহ অধিকতর কঠিনত্ব প্রাপ্ত হইল এবং তাহাদের বর্ণেও অধিকতররূপে বৈচিত্র্য প্রকাশিত হইল। কোনো সত্ত্ব সুরূপ হইল, কোনো সত্ত্ব কুরূপ। এইস্থলে যাহারা সুরূপ হইল তাহারা কুরূপগণকে অবজ্ঞা করিল, “আমরা এই সকল সত্ত্ব অপেক্ষা সুরূপ, ইহারা আমাদিগের অপেক্ষা কুরূপ।” ওই সকল গর্বিত এবং অহমিকাসম্পন্ন প্রাণীগণের বর্ণাভিমান হেতু বদালতা অন্তর্হিত হইল। বদালতার অন্তর্ধানের পর তাহারা একত্রিত হইয়া বিলাপ করিল, “আমাদের বদালতা! হায়, আমাদের বদালতা নাই!” বর্তমানেও মনুষ্যগণ কোনো প্রকার দুঃখ-দৌর্মনস্য দ্বারা স্পৃষ্ট হইয়া এইরূপ বলিয়া থাকে, “আমাদের যাহা ছিল তাহা হারাইয়াছি! তাহারা পুরাণ আদিম বাক্যেরই অনুসরণ করে, কিন্তু উহার অর্থ অবগত নয়।”

১২৫. “অতঃপর, বাসেট্ঠ, ওই সকল সত্ত্বগণের নিকট হইতে বদালতা অন্তর্হিত হইলে বনহীন ক্ষেত্র হইতে শালি[13] উদ্গত হইল। উহা কণহীন, তুষহীন, সুগন্ধ তণ্ডল। সান্ধ্যভোজনের নিমিত্ত সায়ংকালে উহা যেইস্থান হইতে সংগৃহীত হইত সেই স্থানে উহা প্রাতে পুনরায় উৎপন্ন ও পক্ব অবস্থায় দৃষ্ট হইত। প্রাতরাশের নিমিত্ত প্রাতে উহা যেইস্থান হইতে সংগৃহীত হইত, সেইস্থানে উহা সন্ধ্যায় পুনরায় উৎপন্ন ও পক্ব অবস্থায় দৃষ্ট হইত। উৎপাটনের স্থান দৃষ্ট হইত না।

১২৬. তৎপরে, বাসেট্ঠ, ওই সকল সত্ত্ব উক্ত শালি উপভোগ করিয়া, উহার ভোজনে নিরত হইয়া, উহাতে পুষ্ট হইয়া সুদীর্ঘকাল অবস্থান করিল। যে পরিমাণে তাহারা এইরূপে পুষ্ট হইল সেই পরিমাণে তাহাদের দেহ অধিকতর কঠিনত্ব প্রাপ্ত হইল এবং তাহাদের বর্ণেও অধিকতররূপে বৈচিত্র্য প্রকাশিত হইল। স্ত্রী-জাতীয়[14] জীবগণের স্ত্রী-লিঙ্গের বিকাশ হইল, পুরুষ-জাতীয়গণের পুরুষ-লিঙ্গ প্রাদুর্ভূত হইল। স্ত্রীগণ অত্যধিকরূপে পুরুষগণের প্রতি দৃষ্টিপাত করিতে লাগিল, পুরুষগণ স্ত্রীদিগের প্রতি ওইরূপই করিল। পরস্পরের প্রতি অত্যধিকরূপে দৃষ্টিপাত করিবার ফলে তাহাদের রাগের উৎপত্তি হইল, দেহে প্রদাহ প্রবেশ করিল। ওই প্রদাহ হেতু তাহারা মৈথুন ধর্মের সেবা করিল। বাসেট্ঠ, মৈথুন-নিরত সত্ত্বগণকে দেখিয়া কেহ কেহ ধূলি নিক্ষেপ করিল, কেহ ভস্ম, কেহ বা গোময় নিক্ষেপ করিল, “দূর হও! সত্ত্ব সত্ত্বের প্রতি কেন এইরূপ আচরণ করিবে?” বর্তমানেও কোনো কোনো স্থানে নববিবাহিতা বধূকে লইয়া যাইবার সময় কেহ কেহ ধূলি নিক্ষেপ করে, কেহ ভস্ম, কেহ বা গোময় নিক্ষেপ করে। তাহারা পুরাণ আদিম প্রথারই অনুসরণ করে, কিন্তু উহার অর্থ অবগত নয়।

১২৭. “বাসেট্ঠ, ওই সময় যাহা অধর্ম বিবেচিত হইত এক্ষণে তাহা ধর্ম বিবেচিত হয়। ওই সময়ে যে-সকল সত্ত্ব মৈথুন ধর্মের সেবা করিত তাহারা এক মাস, এমনকি দুই মাস পর্যন্ত গ্রামে অথবা নগরে প্রবেশ করিতে পাইত না। যেহেতু, বাসেট্ঠ, ওই সকল সত্ত্ব ওই সময়ে অসদ্ধর্মে অত্যধিকরূপে অধঃপতিত হইয়াছিল, সেই হেতু তাহারা ওই অধর্ম গোপন করিবার জন্য গৃহ নির্মাণ করিতে আরম্ভ করিল। অতঃপর, বাসেট্ঠ কোনো এক অলস প্রকৃতি সত্ত্ব চিন্তা করিল, “সায়াহ্নে সায়মাশের নিমিত্ত প্রাতে প্রাতরাশের নিমিত্ত শালি সংগ্রহ করিয়া কি আমি বিনষ্ট হইব? অতএব আমি সায়মাশ এবং প্রাতরাশের জন্য শালি একবারেই সংগ্রহ করিব।” অনন্তর, বাসেট্ঠ, সেই সত্ত্ব সায়-প্রাতরাশের নিমিত্ত একবারেই শালি সংগ্রহ করিল। তখন অন্য এক সত্ত্ব পূর্বোক্তের নিকট গমন করিয়া তাহাকে বলিল, “এসো, সত্ত্ব, শালি আহরণে যাই।” “হে সত্ত্ব, প্রয়োজন নাই, সায়-প্রাতরাশের শালি আমি একবারেই সংগ্রহ করিয়াছি।” অনন্তর, বাসেট্ঠ, সেই সত্ত্ব অপরের দৃষ্টান্ত অনুসরণ করিয়া দুইদিনের জন্য শালি একবারেই সংগ্রহ করিল এবং বলিল, “ইহাই উত্তম।” তখন এক সত্ত্ব তাহার নিকট গমন পূর্বক বলিল, “এসো, সত্ত্ব, শালি আহরণে যাই। “হে সত্ত্ব, প্রয়োজন নাই, আমি দুই দিনের শালি একবারেই সংগ্রহ করিয়াছি।” তৎপরে সেই সত্ত্ব অপরের দৃষ্টান্ত অনুসরণ করিয়া চারি দিনের জন্য শালি একবারেই সংগ্রহ করিল এবং বলিল, “ইহাই উত্তম।” অতঃপর অপর এক সত্ত্ব তাহার নিকট গমন করিয়া বলিল, “এসো, সত্ত্ব শালি আহরণে যাই।” “হে সত্ত্ব, প্রয়োজন নাই, আমি একবারেই চারি দিনের শালি সংগ্রহ করিয়াছি।” তখন সেই সত্ত্ব অপরের দৃষ্টান্ত অনুসরণ করিয়া আট দিনের জন্য শালি একবারেই সংগ্রহ করিল এবং বলিল, “ইহাই উত্তম।” বাসেট্ঠ, যখন হইতে ওই সকল সত্ত্ব সঞ্চিত শালি আহার করিতে আরম্ভ করিল তখন হইতেই তণ্ডল কণবদ্ধও হইল, তুষবদ্ধও হইল, যেইস্থান হইতে উহা উৎপাথিত হইয়াছিল সেইস্থানে উহা পুনরায় উৎপন্ন হইল না এবং উৎপাটন-স্থান দৃষ্ট হইল, শালি-স্থাণুসমূহ গুল্মাকারে অবস্থান করিল।

১২৮. “তৎপরে, বাসেট্ঠ, সত্ত্বগণ একত্রিত হইয়া বিলাপ করিল, “সত্ত্বগণের মধ্যে পাপধর্মের প্রাদুর্ভাব হইয়াছে, আমরা পূর্বে মনোময় ছিলাম, প্রীতি আমাদের ভক্ষ্য ছিল, আমরা স্বয়ংপ্রভ, অন্তরীক্ষচর শুভস্থায়ী হইয়া সুদীর্ঘকাল যাপন করিয়াছিলাম। দীর্ঘকাল অতীত হইবার পর এমন সময় আসিল যখন আমাদের নিকট জলোপরি রস-পৃথিবীর আবির্ভাব হইল। উহা বর্ণ-গন্ধ-রসসম্পন্ন হইয়াছিল। আমরা হস্ত দ্বারা রসমৃত্তিকা হইতে ক্ষুদ্র ক্ষুদ্র পিণ্ড বিচ্ছিন্ন করিয়া উহা আহার করিতে আরম্ভ করিলাম। উহার ফলে আমাদের স্বয়ংপ্রভা অন্তর্হিত হইল। স্বয়ংপ্রভার অন্তর্ধানের সহিত চন্দ্র-সূর্যের আবির্ভাব হইল। উহাদের আবির্ভাবের সহিত নক্ষত্রসমূহ ও তারকাগণের আবির্ভাব হইল, রাত্রি ও দিনের প্রকাশ হইল। সঙ্গে সঙ্গে মাসার্ধ, মাস, ঋতু ও সম্বৎসরের প্রকাশ হইল। আমরা রস-মৃত্তিকা উপভোগ করিয়া, মৃত্তিকা-ভোজী হইয়া, উহাতে পুষ্ট হইয়া দীর্ঘকাল অবস্থান করিলাম। আমাদের মধ্যে পাপ-অকুশল ধর্মের প্রাদুর্ভাব হওয়ায় রস-পৃথিবী অন্তর্হিত হইল। তৎপরে ভূমি-পর্পটের আবির্ভাব হইল। উহা বর্ণ-গন্ধ-রসসম্পন্ন হইল। আমরা উহা আহার করিতে আরম্ভ করিলাম। উহা উপভোগ করিয়া, উহার ভোজনে নিরত হইয়া, উহাতে পুষ্ট হইয়া আমরা দীর্ঘকাল অতিবাহিত করিলাম। আমাদের মধ্যে পাপ-অকুশল ধর্মের প্রাদুর্ভাব হওয়ায় ভূমি-পর্পট অন্তর্হিত হইল। তৎপরে বদালতার উৎপত্তি হইল। উহা বর্ণ, গন্ধ ও রসসম্পন্ন হইল। আমরা বদালতা আহার করিতে আরম্ভ করিলাম। আমরা উহা উপভোগ করিয়া, উহার ভোজনে নিরত হইয়া, উহাতে পুষ্ট হইয়া দীর্ঘকাল অবস্থান করিলাম। আমাদের মধ্যে পাপ-অকুশল ধর্মের প্রাদুর্ভাব হওয়ায় বদালতা অন্তর্হিত হইল। তৎপরে বনহীন ক্ষেত্র হইতে শালি উদ্গত হইল, উহা কণহীন, তুষহীন সুগন্ধ তণ্ডল। সায়মাশের নিমিত্ত সন্ধ্যায় আমরা যেইস্থান হইতে সংগ্রহ করিতাম, সেই স্থানে উহা প্রাতে পুনরায় উৎপন্ন ও পক্ব অবস্থায় দৃষ্ট হইত। এইরূপে প্রাতে যেইস্থান হইতে উহা সংগৃহীত হইত, সন্ধ্যায় উহা সেই স্থানে পুনরায় উৎপন্ন ও পক্ব অবস্থায় দৃষ্ট হইত। উৎপাটনের স্থান প্রকাশ পাইত না। আমরা ওই শালি উপভোগ করিয়া, উহার ভোজনে নিরত হইয়া, উহাতে পুষ্ট হইয়া দীর্ঘকাল অবস্থান করিয়াছিলাম। আমাদের মধ্যে পাপ-অকুশল ধর্মের প্রাদুর্ভাব হওয়ায় তণ্ডল কণবদ্ধও হইল, তুষবদ্ধও হইল, যেইস্থান হইতে উহা উৎপাথিত হইয়াছিল সেই স্থানে উহা পুনরায় উৎপন্ন হইল না এবং উৎপাটন স্থান প্রকাশ পাইল, শালিস্থাণুসমূহ গুল্মাকারে অবস্থান করিল। অতএব আমরা শালিক্ষেত্র বিভক্ত করিয়া উহার সীমা নির্দেশ করিব।”

অতঃপর, বাসেট্ঠ, ওই সকল সত্ত্ব শালিক্ষেত্র বিভক্ত করিয়া উহার সীমা নির্দেশ করিল।

১২৯. “অনন্তর, বাসেট্ঠ, লোভপ্রকৃতিসম্পন্ন কোনো এক সত্ত্ব আপনার অংশ রক্ষা করিতে করিতে অদত্ত অপরের অংশ গ্রহণপূর্বক উহা উপভোগ করিল। সত্ত্বগণ তাহাকে ধৃত করিয়া বলিল, “হে সত্ত্ব, তুমি পাপ করিয়াছ, যেহেতু স্বকীয় অংশ রক্ষণকালে তুমি অদত্ত অপরের অংশ গ্রহণ পূর্বক উপভোগ করিয়াছ। হে সত্ত্ব, পুনরায় এইরূপ করিও না।” সেই সত্ত্ব “তথাস্তু” বলিয়া প্রতিশ্রুতি দান করিল। ওই সত্ত্ব দ্বিতীয়বার ওইরূপই করিল, তৃতীয়বারও করিল। সে ধৃত হইয়া সত্ত্বগণ কর্তৃক পাপকর্ম করিতে নিষিদ্ধ হইল। কোনো কোনো সত্ত্ব তাহাকে হস্তদ্বারা, কেহ বা মৃৎপিণ্ডদ্বারা, কেহ বা দণ্ড দ্বারা প্রহার করিল। বাসেট্ঠ, ওই সময় হইতেই চৌর্যের প্রকাশ হইল, নিন্দা, মৃষাবাদ এবং দণ্ড-প্রয়োগের আবির্ভাব হইল।”

১৩০. “তৎপরে, বাসেট্ঠ, সত্ত্বগণ একত্রিত হইয়া বিলাপ করিল, “সত্ত্বগণের মধ্যে পাপধর্মের প্রাদুর্ভাব হইয়াছে, চৌর্য, নিন্দা, মৃষাবাদ এবং দণ্ড-প্রয়োগের আবির্ভাব হইয়াছে, অতএব আমরা এক সত্ত্বকে নির্বাচিত করিব। ওই সত্ত্ব ক্রোধের উপযুক্ত স্থানে ক্রোধ প্রকাশ করিবেন, নিন্দার স্থানে নিন্দার প্রয়োগ করিবেন, যে নির্বাসনের যোগ্য তাহার প্রতি নির্বাসনের ব্যবস্থা করিবেন। আমরা শালির অংশ তাঁহাকে প্রদান করিব।” তখন, বাসেট্ঠ, ওই সকল সত্ত্ব তাহাদিগের মধ্যে যে সত্ত্ব অপেক্ষাকৃত, অভিরূপ, দর্শনীয়, প্রাসাদিক এবং মহাশক্তিশালী তাহার নিকট গমন করিয়া বলিল, “এসো সত্ত্ব, ক্রোধের উপযুক্ত স্থানে ক্রোধ প্রয়োগ করো, নিন্দার স্থানে নিন্দার প্রয়োগ করো, যে নির্বাসনের যোগ্য তাহার প্রতি নির্বাসনের প্রয়োগ করো। আমরা তোমাকে শালির অংশ প্রদান করিব।” ওই সত্ত্ব সম্মত হইয়া যথাস্থানে ক্রোধ, নিন্দা ও নির্বাসনের প্রয়োগ করিল। সত্ত্বগণও তাঁহাকে শালির অংশ প্রদান করিল।”

১৩১. “বাসেট্ঠ, মহাজন-নির্বাচিত এই অর্থে মহা-সম্মত, মহা-সম্মত” এই প্রথম নামের আবির্ভাব হইল। ক্ষেত্রের পতি এই অর্থে “ক্ষত্রিয়” রূপ দ্বিতীয় নামের আবির্ভাব হইল। ধর্মের দ্বারা অপরের প্রীতি উৎপাদন করেন এই অর্থে “রাজা” রূপ তৃতীয় নামের আবির্ভাব হইল। এইরূপে, বাসেট্ঠ, পুরাতন আদিম অক্ষরানুসারে এই ক্ষত্রিয়মণ্ডলের উৎপত্তি। তাহাদের উৎপত্তি ওই সকল সত্ত্বগণ হইতেই, অন্য কোনো সত্ত্ব হইতে নহে, সদৃশ সত্ত্বগণ হইতেই, অসদৃশ সত্ত্বগণ হইতে নহে এবং উহা ধর্মানুসারেই হইয়াছিল, অধর্মানুসারে নহে। বাসেট্ঠ, মনুষ্যের মধ্যে ইহলোকে এবং পরলোকে ধর্মই শ্রেষ্ঠ।”

১৩২. “বাসেট্ঠ, ওই সকল সত্ত্বগণের কেহ কেহ চিন্তা করিল, “সত্ত্বগণের মধ্যে পাপধর্মের প্রাদুর্ভাব হইয়াছে, চৌর্য, নিন্দা ও মৃষাবাদের আবির্ভাব হইয়াছে, দণ্ডপ্রয়োগ এবং নির্বাসনের আবির্ভাব হইয়াছে। অতএব আমরা পাপ-অকুশলধর্ম বর্জন করিব।” তাহারা পাপ-অকুশলধর্ম বর্জন করিল। বাসেট্ঠ, পাপ-অকুশলধর্ম বর্জন করে এই অর্থে “ব্রাহ্মণ, ব্রাহ্মণ” এই নামের প্রথম আবির্ভাব হইল। তাহারা অরণ্যে পর্ণকুটির নির্মাণ পূর্বক উহাতে ধ্যানরত হইল। তাহাদের অঙ্গার নাই, ধূম নাই, মুষল পরিত্যক্ত, তাহারা সায়ংকালে সায়মাশের নিমিত্ত, প্রাতে প্রাতরাশের নিমিত্ত আহারান্বেষণে গ্রামণ্ডনগর রাজধানীতে ভ্রমণ করিতে লাগিল। তাহারা আহার লাভান্তে পুনরায় অরণ্য-কুটিরে ধ্যানরত হইল। মনুষ্যগণ তাহাদিগকে দেখিয়া বলিল, “এই সকল সত্ত্ব অরণ্যে পর্ণকুটির নির্মাণপূর্বক উহাতে ধ্যানরত, উহাদের অঙ্গার নাই, ধূম নাই, মুষল নাই; সায়াহ্নে সায়মাশের নিমিত্ত প্রাতে প্রাতরাশের নিমিত্ত আহারান্বেষণে তাহারা গ্রাম-নিগম-রাজধানীতে ভ্রমণ করে। আহার লাভান্তে তাহারা পুনরায় অরণ্য-কুটিরে ধ্যানরত হয়।” “ধ্যান করে,” এই নিমিত্ত, বাসেট্ঠ, “ধ্যায়ী, ধ্যায়ী” এইরূপ দ্বিতীয় নামের আবির্ভাব হইল।”

“বাসেট্ঠ, ওই সকল সত্ত্বের কেহ কেহ অরণ্যে পর্ণকুটিরে ধ্যানসম্পন্ন করিতে অসমর্থ হইয়া গ্রাম-নিগমসমূহের নিকটস্থ স্থানে গমনপূর্বক গ্রন্থ[15] রচনায় প্রবৃত্ত হইল। মনুষ্যগণ তাহাদিগকে দেখিয়া বলিল, “এই সকল সত্ত্ব অরণ্যে পর্ণকুটিরে ধ্যানসম্পন্ন করিতে অসমর্থ হইয়া গ্রাম ও নিগমসমূহের নিকটস্থ স্থানে গমনপূর্বক গ্রন্থ রচনায় প্রবৃত্ত। ইহারা এক্ষণে ধ্যান করে না।” বাসেট্ঠ, “ইহারা এক্ষণে ধ্যান করে না” ইহা হইতে “অধ্যায়ক” রূপ তৃতীয় নামের আবির্ভাব হইল। ওই সময় ইহারা হীনরূপে জ্ঞাত হইত, এক্ষণে তাহারা শ্রেষ্ঠরূপে গৃহীত। এইরূপে, বাসেট্ঠ, পুরাতন আদিম অক্ষরানুসারে এই ব্রাহ্মণ মণ্ডলের উৎপত্তি। তাহাদের উৎপত্তি ওই সকল সত্ত্বগণ হইতেই, অন্য কোনো সত্ত্ব হইতে নহে, সদৃশ সত্ত্বগণ হইতেই, অসদৃশগণ হইতে নহে, এবং উহা ধর্মানুসারেই হইয়াছিল, অধর্মানুসারে নহে। বাসেট্ঠ, মনুষ্যের মধ্যে ইহলোকে এবং পরলোকে ধর্মই শ্রেষ্ঠ।”

১৩৩. বাসেট্ঠ, ওই সকল সত্ত্বের মধ্যে কেহ কেহ মৈথুন-ধর্মে যুক্ত হইয়া বিভিন্ন ব্যবসায়ে প্রবৃত্ত হইল। “মৈথুন-ধর্ম যুক্ত হইয়া বিভিন্ন ব্যবসায়ে প্রবৃত্ত” ইহা হইতে, বাসেট্ঠ “বৈশ্য” এই নামের আবির্ভাব হইল। এইরূপে, বাসেট্ঠ, পুরাতন আদিম অক্ষরানুসারে এই বৈশ্যমণ্ডলের উৎপত্তি। তাহাদের উৎপত্তি ওই সকল সত্ত্বগণ হইতেই, অন্য কোনো সত্ত্ব হইতে নহে, সদৃশ সত্ত্বগণ হইতেই, অসদৃশগণ হইতে নহে, এবং উহা ধর্মানুসারেই হইয়াছিল, অধর্মানুসারে নহে। বাসেট্ঠ, মনুষ্যের মধ্যে ইহলোকে এবং পরলোকে ধর্মই শ্রেষ্ঠ।

১৩৪. বাসেট্ঠ, ওই সকল সত্ত্বের যাহারা অবশিষ্ট রহিল তাহারা ক্ষুদ্রাচারসম্পন্ন হইল। “ক্ষুদ্রাচার, ক্ষুদ্রাচার” ইহা হইতে, বাসেট্ঠ, “শূদ্র, শূদ্র” এই নামের উৎপত্তি হইল। এইরূপে, বাসেট্ঠ, পুরাতন আদিম অক্ষরানুসারে এই শূদ্রমণ্ডলের উৎপত্তি। তাহাদের উৎপত্তি ওই সকল সত্ত্বগণ হইতেই, অন্য কোনো সত্ত্ব হইতে নহে, সদৃশ সত্ত্বগণ হইতেই, অসদৃশগণ হইতে নহে, এবং উহা ধর্মানুসারেই হইয়াছিল, অধর্মানুসারে নহে, বাসেট্ঠ, মনুষ্যের মধ্যে ইহলোকে এবং পরলোকে ধর্মই শ্রেষ্ঠ।”

১৩৫. “বাসেট্ঠ, এমন সময় আসিল যখন ক্ষত্রিয়ও স্বধর্মের প্রতি বিরূপ হইয়া গৃহত্যাগপূর্বক গৃহহীন প্রব্রজ্যা আশ্রয় করিয়া বলিল, “আমি শ্রমণ হইব।” ব্রাহ্মণ, বৈশ্য এবং শূদ্রও ওইরূপ করিল। বাসেট্ঠ, এই চতুর্বিধ মণ্ড হইতে শ্রমণ-মণ্ডলের উৎপত্তি হইল। তাহাদের উৎপত্তি ওই সকল সত্ত্বগণ হইতেই, অন্য কোনো সত্ত্ব হইতে নহে, সদৃশগণ হইতেই, অসদৃশগণ হইতে নহে, এবং উহা ধর্মানুসারেই হইয়াছিল, অধর্মানুসারে নহে। বাসেট্ঠ, মনুষ্যের মধ্যে ইহলোকে এবং পরলোকে ধর্মই শ্রেষ্ঠ।”

১৩৬. “বাসেট্ঠ, ক্ষত্রিয়ও কায়, বাক্য এবং মনের দ্বারা দুরাচারে রত হইয়া, মিথ্যাদৃষ্টিসম্পন্ন হইয়া, ওইরূপ দৃষ্টির অনুযায়ী কর্মের ফলে মরণান্তে দেহের বিনাশে অপায়-দুর্গতিসম্পন্ন বিনিপাত নিরয়ে উৎপন্ন হয়; ব্রাহ্মণ, বৈশ্য, শূদ্র, শ্রমণও ওইরূপ আচরণের ফলে ওইরূপ গতি প্রাপ্ত হয়।”

“বাসেট্ঠ, ক্ষত্রিয়ও কায়, বাক্য এবং মনের দ্বারা সদাচারে রত হইয়া, সম্যক দৃষ্টিসম্পন্ন হইয়া, ওইরূপ দৃষ্টির অনুযায়ী কর্মের ফলে মরণান্তে দেহের বিনাশে সুগতিসম্পন্ন স্বর্গলোকে উৎপন্ন হয়; ব্রাহ্মণ, বৈশ্য, শূদ্র, শ্রমণও ওইরূপ আচরণের ফলে ওইরূপ গতি প্রাপ্ত হয়।”

১৩৭. “বাসেট্ঠ, ক্ষত্রিয়ও কায়, বাক্য ও মনের দ্বারা দ্বয়-কারী[16] হয়, মিশ্র-দৃষ্টিসম্পন্ন হয় এবং ওইরূপ দৃষ্টির অনুসরণ করিয়া তদনুযায়ী কর্মের ফলে মরণান্তে দেহের বিনাশে সুখ-দুঃখ বেদনা অনুভব করে। ব্রাহ্মণ, বৈশ্য, শূদ্র, শ্রমণও ওইরূপ আচরণের ফলে ওইরূপ গতি প্রাপ্ত হয়।”

১৩৮. “বাসেট্ঠ, ক্ষত্রিয়ও কায়-সংযত, বাক্‌-সংযত, চিত্ত-সংযত হইয়া সপ্ত বোধিপক্ষীয় ধর্মের ভাবনা করিয়া ইহলোকেই পরিনির্বাণ লাভ করে। ব্রাহ্মণ, বৈশ্য, শূদ্র ও শ্রমণও ওইরূপ আচরণের ফলে ইহলোকেই পরিনির্বাণ লাভ করে।”

১৩৯. “বাসেট্ঠ, এই চতুর্বণের মধ্যে যিনি ভিক্ষু, অর্হৎ, ক্ষীণাসব, কৃত-কৃত্য, ভারমুক্ত, সদর্থ-প্রাপ্ত, ভববন্ধন-মুক্ত, সম্যক-জ্ঞান-বিমুক্ত হন, তিনি উহাদের মধ্যে শ্রেষ্ঠ আখ্যা লাভ করেন, এবং তাহা ধর্মানুসারেই হইয়া থাকে, অধর্মানুসারে নহে। বাসেট্ঠ, মনুষ্যের মধ্যে ইহলোকে এবং পরলোকে ধর্মই শ্রেষ্ঠ।”

১৪০. “বাসেট্ঠ, ব্রহ্মা সনৎকুমারও এই গাথায় উচ্চারণ করিয়াছেন :

“যাহারা গোত্রসেবী তাহাদের মধ্যে ক্ষত্রিয় শ্রেষ্ঠ,

যিনি বিদ্যাচরণসম্পন্ন, তিনি দেবমনুষ্যের মধ্যে শ্রেষ্ঠ।”

বাসেট্ঠ, ব্রহ্মা সনৎকুমার কর্তৃক গীত সেই গাথা সুগীত, দুর্গীত নহে; সুভাষিত, দুভার্ষিত নহে; অর্থ-সংহিত, নিরর্থক নহে। আমিও উহার অনুমোদন করি। আমিও কহি :

“যাহারা গোত্র-সেবী তাহাদের মধ্যে ক্ষত্রিয় শ্রেষ্ঠ,

যিনি বিদ্যাচরণসম্পন্ন, তিনি দেবমনুষ্যের মধ্যে শ্রেষ্ঠ।”

ভগবান এইরূপ বলিলেন। বাসেট্ঠ ও ভারদ্বাজ আনন্দিত হইয়া ভগবদ্বাক্যের অভিনন্দন করিলেন।

অগ্গঞ্ঞ সূত্রান্ত সমাপ্ত।


 

৫. সম্পসাদনীয় সূত্রান্ত
১৪১. আমি এইরূপ শ্রবণ করিয়াছি। এক সময় ভগবান নালন্দায় পাবারিক[17] আম্রবনে অবস্থান করিতেছিলেন। ওই সময় আয়ুষ্মান সারিপুত্র ভগবানের নিকট গমনপূর্বক তাঁহাকে অভিবাদনান্তে একপ্রান্তে উপবেশন করিলেন। তৎপরে তিনি ভগবানকে বলিলেন, “দেব, আমি আপনার প্রতি এতই শ্রদ্ধাবান যে আমার মতে উচ্চতর জ্ঞান সম্বন্ধে আপনার অপেক্ষা শ্রেষ্ঠতর কখনো কেহই ছিল না, কখনো হইবে না এবং এখনো নাই।”

১৪২. “সারিপুত্র, তোমার বাক্য সুন্দর ও সুস্পষ্ট, তুমি সত্যই সিংহনাদ করিয়াছ। তাহা হইলে অতীতে যাঁহারা অর্হৎ সম্যকসম্বুদ্ধ হইয়াছিলেন, স্বচিত্তে তাঁহাদের চিত্ত পরিজ্ঞাত হইয়া, তুমি জানিয়াছ তাঁহারা কিরূপ শীলসম্পন্ন, কিরূপ মতবিশিষ্ট, কিরূপ প্রজ্ঞার অধিকারী ছিলেন, কিরূপ তাঁহাদের জীবন যাত্রার প্রণালি ছিল এবং কিরূপ মুক্তি তাঁহারা লাভ করিয়াছিলেন?”

“ভন্তে, তাহা নহে।”

“তবে কি ভবিষ্যতে যাঁহারা অর্হৎ সম্যকসম্বুদ্ধ হইবেন, স্বচিত্তে তাঁহাদের চিত্ত পরিজ্ঞাত হইয়া, তুমি জানিয়াছ তাঁহারা কিরূপ শীলসম্পন্ন, কিরূপ মতবিশিষ্ট, কিরূপ প্রজ্ঞার অধিকারী হইবেন, কিরূপ তাঁহাদের জীবন যাত্রার প্রণালি হইবে এবং কিরূপ মুক্তি তাঁহারা লাভ করিবেন?”

“ভন্তে, তাহা নহে।”

“তাহা হইলে, সারিপুত্র, বর্তমানে আমি অর্হৎ, সম্যকসম্বুদ্ধ, তুমি স্বচিত্তে আমার চিত্ত পরিজ্ঞাত হইয়া জানিয়াছ আমি কিরূপ শীলসম্পন্ন, কিরূপ মতবিশিষ্ট, কিরূপ প্রজ্ঞার অধিকারী, কিরূপ আমার জীবন যাত্রার প্রণালি এবং কিরূপ মুক্তি আমি লাভ করিয়াছি?”

“ভন্তে, তাহা নহে।”

“সারিপুত্র, তাহা হইলে অতীত, ভবিষ্যত ও বর্তমান বুদ্ধগণ সম্বন্ধে তোমার চেত-পর্যায় জ্ঞান নাই; তবে কিরূপে তুমি এইরূপ মহৎ ও স্পষ্ট উক্তি করিলে, এইরূপ সিংহনাদ করিলে?”

১৪৩. “ভন্তে, অতীত ভবিষ্যৎ ও বর্তমান বুদ্ধগণ সম্বন্ধে আমার চেত-পর্যায় জ্ঞান নাই, তথাপি, ভন্তে, ধর্ম-অন্বয় আমার বিদিত। মনে করুন কোনো রাজার সীমান্তে স্থিত নগরী সুদৃঢ় ভিত্তির উপর গঠিত, দুর্ভেদ্য প্রাচীর বেষ্টিত, উহার মাত্র একটি দ্বার; রাজা সেখানে বন্ধু ভিন্ন অপর সকলের প্রবেশ নিষিদ্ধ করিবার জন্য চতুর, দক্ষ এবং বুদ্ধিমান প্রহরী নিযুক্ত করিয়াছেন। রাজা নগরাভিমুখী পথগুলি পরিদর্শনে যাইয়া প্রাকারে এমন কোনো সন্ধি অথবা বিবর দেখিতে পাইলেন না যাহার মধ্য দিয়া বিড়ালের ন্যায় একটি ক্ষুদ্র প্রাণীও বাহির হইতে পারে। তিনি চিন্তা করিলেন, “যে-সকল বৃহত্তর প্রাণী এই নগরে প্রবেশ করিবে অথবা উহা হইতে নিষ্ক্রান্ত হইবে, তাহারা সকলেই এই দ্বার দিয়া প্রবেশ করিবে অথবা নিষ্ক্রান্ত হইবে।” ভন্তে, এইরূপেই ধর্মার্থ আমার বিদিত। অতীতে যাঁহারা অর্হৎ, সম্যকসম্বুদ্ধ হইয়াছিলেন, সেই সকল ভগবান চিত্তের উপক্লেশ-ভূত, প্রজ্ঞার দৌর্বল্যজনক পঞ্চনীবরণ পরিহার করিয়া, চতুর্বিধ স্মৃতিপ্রস্থানে সুপ্রতিষ্ঠিত হইয়া, যথারূপে সপ্তবোধ্যঙ্গের ভাবনা করিয়া অনুত্তর সম্যক সম্বোধি প্রাপ্ত হইয়াছিলেন। যাঁহারা ভবিষ্যতে অর্হৎ সম্যকসম্বুদ্ধ হইবেন তাঁহারাও ওইরূপেই সম্যক সম্বোধি লাভ করিবেন। এইক্ষণে ভগবান অর্হৎ সম্যকসম্বুদ্ধ, তিনিও ওইরূপেই সম্যক সম্বোধি প্রাপ্ত হইয়াছেন।

১৪৪. ভন্তে, আমি ধর্ম শ্রবণার্থে একসময় এইস্থানে ভগবানের নিকট উপস্থিত হইয়াছিলাম। ওই সময় ভগবান সুন্দর-অসুন্দর বিভক্ত করিয়া আমাকে উত্তরোত্তর প্রণীত প্রণীত ধর্মের উপদেশ দিয়াছিলেন। ভন্তে, ভগবান আমাকে যে যে ধর্মের উপদেশ দিয়াছিলেন, ওই সকলে জ্ঞান লাভ করিয়া উহাদের মধ্যে আমি একটির পূর্ণতা সাধন করিয়াছিলাম, আমি ভগবানের প্রতি শ্রদ্ধাপূর্ণ হইয়াছিলাম, “ভগবান সম্যকসম্বুদ্ধ, ভগবান কর্তৃক ধর্ম স্বাখ্যাত, সংঘ সুপ্রতিপন্ন।”

১৪৫. “পুনশ্চ, ভন্তে, ভগবান কুশলধর্ম সম্বন্ধে যে উপদেশ দান করেন তাহা অতুলনীয়। এই সকল কুশলধর্ম[18]; যথা : চতুর্বিধ স্মৃতিপ্রস্থান, চতুর্বিধ সম্যক প্রধান, চতুর্বিধ ঋদ্ধিপাদ, পঞ্চইন্দ্রিয়, পঞ্চবল, সপ্ত বোধ্যঙ্গ, আর্য অষ্টাঙ্গিক মার্গ। ইহার অনুশীলনে ভিক্ষু আসবসমূহের ক্ষয়হেতু অনাসবচিত্তবিমুক্তি ও প্রজ্ঞাবিমুক্তি এই জগতেই স্বয়ং জানিয়া ও সাক্ষাৎ করিয়া বিহার করেন। ভন্তে, কুশলধর্ম সম্বন্ধে ইহার তুলনা নাই। ভগবান তাহা সম্পূর্ণরূপে অবগত আছেন। ভগবান যাহা অশেষে জ্ঞাত আছেন তাঁহার অধিক জানিবার এমন কিছুই নাই যাহা জানিয়া অন্য শ্রমণ অথবা ব্রাহ্মণ কুশলধর্ম সম্বন্ধে ভগবান অপেক্ষা অধিকতর জ্ঞানসম্পন্ন হইবে।”

১৪৬. “পুনশ্চ, ভন্তে, ভগবান আয়তন-প্রজ্ঞপ্তি বিষয়ে যে উপদেশ দান করেন তাহাও অতুলনীয়। এই সকল ছয় আধ্যাত্মিক এবং বাহির আয়তনসমূহ-চক্ষু ও রূপ, শ্রোত্র এবং শব্দ, ঘ্রাণ এবং গন্ধ, জিহ্বা এবং রস, কায় এবং স্পর্শ, মন এবং ধর্ম। ভন্তে, আয়তন-প্রজ্ঞপ্তি বিষয়ে ইহা অতুলনীয়। ভগবান তাহা সম্পূর্ণরূপে অবগত আছেন। ভগবান যাহা অশেষে জ্ঞাত আছেন তাহার অধিক জানিবার এমন কিছুই নাই যাহা জানিয়া অন্য শ্রমণ অথবা ব্রাহ্মণ আয়তন-প্রজ্ঞপ্তি বিষয়ে ভগবান অপেক্ষা অধিকতর জ্ঞানসম্পন্ন হইবে।”

১৪৭. “পুনশ্চ, ভন্তে, ভগবান গর্ভপ্রবেশ সম্বন্ধে যে উপদেশ দান করেন তাহাও অতুলনীয়। ভন্তে, এই চারি প্রকার গর্ভপ্রবেশ : কেহ সম্মূঢ়াবস্থায় মাতৃগর্ভে প্রবেশ করে, ওই অবস্থায় তথায় অবস্থান করে, ওই অবস্থায় ওই স্থান হইতে নিষ্ক্রান্ত হয়। ইহা প্রথম প্রকার গর্ভপ্রবেশ। পুনরায়, ভন্তে, কেহ সজ্ঞানে মাতৃগর্ভে প্রবেশ করে, সম্মূঢ়াবস্থায় তথায় অবস্থান করে, সম্মূঢ়াবস্থায় তথা হইতে নিষ্ক্রান্ত হয়। ইহা দ্বিতীয় প্রকার গর্ভপ্রবেশ। পুনশ্চ, ভন্তে, কেহ সজ্ঞানে মাতৃগর্ভে প্রবেশ করে, ওই অবস্থায় তথায় অবস্থান করে, সম্মূঢ়াবস্থায় তথা হইতে নিষ্ক্রান্ত হয়। ইহা তৃতীয় প্রকার গর্ভপ্রবেশ। পুনশ্চ, ভন্তে, কেহ সজ্ঞানে মাতৃগর্ভে প্রবেশ করে, ওই অবস্থায় তথায় অবস্থান করে, ওই অবস্থায় তথা হইতে নিষ্ক্রান্ত হয়। ইহা চতুর্থ প্রকার গর্ভপ্রবেশ[19]। ভন্তে, গর্ভপ্রবেশের বিষয়ে ইহার তুলনা নাই।”

১৪৮. “পুনশ্চ, ভন্তে, ভগবান পরচিত্ত উদ্‌ঘাটন সম্বন্ধে যে উপদেশ দান করেন তাহাও অতুলনীয়। উহা চারি প্রকারে কৃত হয়; যথা : কেহ নিমিত্তের দ্বারা পরচিত্ত প্রকাশ করে, এইরূপ তোমার মন, এইস্থানে তোমার মন, এইরূপ তোমার চিত্ত। সে যতই প্রকাশ করুক তাহার উক্তি ওই প্রকারই হইবে, অন্যপ্রকার নহে, ইহাই প্রথম প্রকার পরচিত্ত উদ্‌ঘাটন। পুনশ্চ, ভন্তে, কেহ নিমিত্তের দ্বারা পরচিত্ত প্রকাশ না করিয়া, মনুষ্য, অমনুষ্য অথবা দেবতাগণের শব্দ শ্রবণ করিয়া উহা করিয়া থাকে, এইরূপ তোমার মন, এইস্থানে তোমার মন, এইরূপ তোমার চিত্ত। সে যতই প্রকাশ করুক তাহার উক্তি ওই প্রকারই হইবে, অন্যপ্রকার নহে, ইহা দ্বিতীয় প্রকার পরচিত্ত উদ্‌ঘাটন। পুনশ্চ, ভন্তে, কেহ নিমিত্তের দ্বারাও পরচিত্ত প্রকাশ করে না, মনুষ্য, অমনুষ্য অথবা দেবতাগণের শব্দ শ্রবণ করিয়াও উহা করে না, কিন্তু বিতর্ক এবং বিচাররতের বিতর্ক-বিস্ফার শব্দ শ্রবণ করিয়া উহা করিয়া থাকে, এইরূপ তোমার মন, এইস্থানে তোমার মন, এইরূপ তোমার চিত্ত। সে যতই প্রকাশ করুক তাহার উক্তি ওই প্রকারই হইবে, অন্যপ্রকার নহে, ইহা তৃতীয় প্রকার পরচিত্ত-উদ্‌ঘাটন। পুনশ্চ, ভন্তে, কেহ নিমিত্তের দ্বারাও পরচিত্ত প্রকাশ করেনা, মনুষ্য, অমনুষ্য অথবা দেবতাগণের শব্দ শ্রবণ করিয়াও উহা করে না, বিতর্ক-বিচাররতের বিতর্ক-বিস্ফার শব্দ শ্রবণ করিয়াও উহা করে না, কিন্তু অবিতর্ক অবিচার সমাধিসম্পন্নের চিত্ত দ্বারা অপরের চিত্ত-পর্যায় অবগত হয়, এই পুরুষের মানসিক সংস্কার যেরূপে প্রণিহিত, সেইরূপে সে পরমুহূর্তে এই এই প্রকার বিতর্ক করিবে। সে যতই প্রকাশ করুক তাহার উক্তি ওই প্রকারই হইবে, অন্যপ্রকার নহে, ইহা চতুর্থ প্রকার পরচিত্ত-উদ্‌ঘাটন। ভন্তে, পরচিত্ত উদ্‌ঘাটনের বিষয়ে ইহার তুলনা নাই।

১৪৯. “পুনশ্চ, ভন্তে, ভগবান দর্শন-সমাপত্তি বিষয়ে যে উপদেশ দান করেন তাহাও অতুলনীয়। ভন্তে, চারি প্রকার দর্শন সমাপত্তি-কোনো শ্রমণ বা ব্রাহ্মণ উৎসাহ, উদ্যোগ, অনুযোগ, অপ্রমাদ, সম্যক চিন্তার দ্বারা এইরূপ চিত্ত-সমাধি প্রাপ্ত হন যে, ওইরূপ সমাধির অবস্থায় তিনি এই দেহকে পদতল হইতে ঊর্ধ্বে এবং মস্তকের কেশাগ্র হইতে নিম্নে ত্বক-পরিবেষ্টিত নানাপ্রকার অশুচির আধাররূপে প্রত্যবেক্ষণ করেন, এই দেহে কেশ, লোম, নখ, দন্ত, ত্বক, মাংস, স্নায়ু, অস্থি, মজ্জা, মূত্রাশয়, হৃদ-যন্ত্র, যকৃৎ, পিত্ত-কোষ, প্লীহা, বায়ু-কোষ, অন্ত্র, অন্ত্রগুণ, উদর, করীষ, পিত্ত, শ্লেষ্মা, পূয, লোহিত, স্বেদ, মেদ, অশ্রু, বসা, খেল, নাসামল, লসীকা, মূত্র আছে। ইহা প্রথম দর্শনসমাপত্তি। পুনশ্চ, ভন্তে, ওই শ্রমণ অথবা ব্রাহ্মণ পূর্বোক্তরূপ চিত্ত-সমাধিতে উপনীত হইয়া সেই প্রত্যবেক্ষণ সমাপ্তে আরও অগ্রসর হইয়া চর্ম-মাংস-রক্তাবৃত পুরুষ-কঙ্কাল প্রত্যবেক্ষণ করেন। ইহা দ্বিতীয় দর্শন-সমাপত্তি। ভন্তে, পুনশ্চ, ওইরূপ শ্রমণ অথবা ব্রাহ্মণ আরও অগ্রসর হইয়া ইহলোক ও পরলোক উভয়ত্র অবিচ্ছিন্নরূপে প্রতিষ্ঠিত পুরুষের বিজ্ঞান-স্রোত প্রত্যবেক্ষণ করেন। ইহা তৃতীয় দর্শন-সমাপত্তি। পুনশ্চ, ভন্তে, তিনি আরও অগ্রসর হইয়া দেখিতে পান ওই বিজ্ঞানস্রোত ইহলোক এবং পরলোকে অপ্রতিষ্ঠিত[20]। ইহা চতুর্থ দর্শন-সমাপত্তি! ভন্তে, দর্শন-সমাপত্তি বিষয়ে ইহার তুলনা নাই।”

১৫০. “পুনশ্চ, ভন্তে, ভগবান পুদ্গল প্রজ্ঞপ্তি সম্বন্ধে যে উপদেশ দান করেন, তাহাও অতুলনীয়। ভন্তে, এই সাত পুদ্গল : উভয়ভাগ[21] বিমুক্ত, প্রজ্ঞা-বিমুক্ত, কায়ানুদর্শী, দৃষ্টিপ্রাপ্ত, শ্রদ্ধা-বিমুক্ত, ধর্মানুসারী, শ্রদ্ধানুসারী। ভন্তে, পুদ্গল-প্রজ্ঞপ্তি সম্বন্ধে ইহার তুলনা নাই।”

১৫১. “পুনশ্চ, ভন্তে, ভগবান প্রধানসমূহ সম্বন্ধে যে উপদেশ দেন তাহাও অতুলনীয়। বোজ্ঝাঙ্গ এই সাত প্রকার-স্মৃতি-সম্বোজ্ঝাঙ্গ, ধর্মবিচয়-সম্বোজ্ঝাঙ্গ, বীর্যসম্বোজ্ঝাঙ্গ, প্রীতি-সম্বোজ্ঝাঙ্গ, প্রশ্রব্ধি-সম্বোজ্ঝাঙ্গ, সমাধি সম্বোজ্ঝাঙ্গ, উপেক্ষা সম্বোজ্ঝাঙ্গ। ভন্তে, প্রধানসমূহ সম্বন্ধে ইহা অতুলনীয়।”

১৫২. “পুনশ্চ, ভন্তে, ভগবান প্রতিপদাসমূহ সম্বন্ধে যে উপদেশ দান করেন, তাহাও অতুলনীয়। এই সকল চারি প্রতিপদা-দুঃসাধ্য এবং বিলম্বিত-জ্ঞানপ্রসূ প্রতিপদা, দুঃসাধ্য এবং ত্বরিতে জ্ঞানদায়ী প্রতিপদা, সুসাধ্য এবং বিলম্বিত-জ্ঞানপ্রসূ প্রতিপদা, সুসাধ্য এবং ত্বরিতে জ্ঞানদায়ী প্রতিপদা। ইহাদের মধ্যে প্রথমোক্ত প্রতিপদা দুঃসাধ্যতা এবং ধীরগামিতা উভয় কারণেই হীন উক্ত হয়; দ্বিতীয় প্রতিপদা দুঃসাধ্যতার নিমিত্ত হীন কথিত হয়; তৃতীয় প্রতিপদা ধীরগামিতার নিমিত্ত হীন কথিত হয়; চতুর্থ প্রতিপদা সুসাধ্যতা এবং ক্ষিপ্রগতি এই উভয় কারণেই উৎকৃষ্ট কথিত হয়। ভন্তে, প্রতিপদাসমূহ সম্বন্ধে ইহার তুলনা নাই।”

১৫৩. “পুনশ্চ, ভন্তে, বাক্‌-সমাচার বিষয়ে ভগবানের উপদেশ অতুলনীয়। কেহ মিথ্যাবাদ-উপসংহিত বাক্য বলেন না, জয়াপেৰী হইয়া ভেদ-জনক, পিশুন, ক্রোধজনক বাক্য বলেন না, যথাসময়ে জ্ঞানগর্ভ মূল্যবান বাক্য বলিয়া থাকেন। বাক্‌-সমাচার বিষয়ে ইহা অতুলনীয়।”

“পুনশ্চ, ভন্তে, মনুষ্যের শীলাচার সম্বন্ধে ভগবানের উপদেশ অতুলনীয়। কেহ সৎ, শ্রদ্ধাবান হইয়া থাকেন, কূহক ও লপক হন না, নৈমিত্তিক হন না, নিষ্পেষিক হন না, লাভোপরি লাভগৃধ্‌নু হন না, রক্ষিতেন্দ্রিয় হন, ভোজনে মাত্রাজ্ঞ হন, অপক্ষপাতী, জাগর্যানুযুক্ত, অতন্দ্রিত, বীর্যবান, ন্যায়-প্রতিপন্ন, স্মৃতিমান, বাকপটু, গতিমান, ধৃতিমান, মতিমান হন, পার্থিব ভোগে লোভপরায়ণ হন না, অবহিত ও প্রাজ্ঞ হন। ভন্তে, মনুষ্যের শীলাচার সম্বন্ধে ইহা অতুলনীয়।”

১৫৪. “ভন্তে, পুনশ্চ, অনুশাসন-বিধি সম্বন্ধে ভগবানের যে উপদেশ তাহা অতুলনীয়। চারি অনুশাসন-বিধি। ভগবান সম্যক মনঃসংযোগ দ্বারা প্রত্যেক মনুষ্যকে জানিতে পারেন, ওই মনুষ্য শিক্ষানুরূপ আচরণসম্পন্ন হইয়া ত্রিবিধ সংযোজনের ক্ষয়হেতু স্রোতাপন্ন হইয়া দুর্গতিমুক্ত নিয়ত সম্বোধিপরায়ণ হইবেন। ওইরূপে ভগবান জানিতে পারেন, এই মনুষ্য শিক্ষানুরূপ আচরণসম্পন্ন হইয়া ত্রিবিধ সংযোজনের ক্ষয়হেতু রাগ, দ্বেষ ও মোহের নাশে সকৃদাগামী হইয়া মাত্র একবার এই জগতে আগমন করিয়া দুঃখের অন্তসাধন করিবেন; এই মনুষ্য শিক্ষানুরূপ আচরণসম্পন্ন হইয়া পঞ্চ অপরভাগীয় সংযোজনের ক্ষয়হেতু স্বর্গলোকে উৎপন্ন হইবেন এবং ওইস্থান হইতে পুনরাগমন না করিয়া তথায় পরিনির্বাণপ্রাপ্ত হইবেন; এই মনুষ্য শিক্ষানুরূপ আচরণসম্পন্ন হইয়া আসবসমূহের ক্ষয়হেতু অনাসব চিত্তবিমুক্তি এবং প্রজ্ঞাবিমুক্তি এই জগতেই স্বয়ং জানিয়া ও উপলব্ধি করিয়া বিহার করিবেন। ভন্তে, অনুশাসনবিধি সম্বন্ধে ভগবানের এই উপদেশ অতুলনীয়।”

১৫৫. “পুনশ্চ, ভন্তে, মনুষ্যের বিমুক্তিবিষয়ক জ্ঞানে ভগবানের উপদেশ অতুলনীয়। ভগবান সম্যক মনঃসংযোগের দ্বারা প্রত্যেক মনুষ্যকে জানিতে পারেন, এই মনুষ্য ত্রিবিধ সংযোজনের ক্ষয়হেতু স্রোতাপন্ন হইয়া দুর্গতি-মুক্ত নিয়ত সম্বোধিপরায়ণ; এই মনুষ্য ত্রিবিধ সংযোজনের ক্ষয়হেতু রাগ, দ্বেষ ও মোহের নাশে সকৃদাগামী হইয়া মাত্র একবার এই জগতে আগমন করিয়া দুঃখের অন্তসাধন করিবেন; এই মনুষ্য পঞ্চ অবরভাগীয় সংযোজনের ক্ষয়হেতু স্বর্গলোকে উৎপন্ন হইবেন এবং ওইস্থান হইতে পুনরাগমন না করিয়া তথায় পরিনির্বাণপ্রাপ্ত হইবেন; এই মনুষ্য আসবসমূহের ক্ষয়হেতু অনাসব চিত্তবিমুক্তি এবং প্রজ্ঞাবিমুক্তি এই জগতেই স্বয়ং জানিয়া ও উপলব্ধি করিয়া বিহার করিবেন। ভন্তে, মনুষ্যের বিমুক্তিবিষয়ক জ্ঞান সম্বন্ধে ইহা অতুলনীয়।

১৫৬. “পুনশ্চ, ভন্তে, শাশ্বতবাদ সম্বন্ধে ভগবানের উপদেশ অতুলনীয়। ভন্তে, শাশ্বতবাদ ত্রিবিধ। কোনো শ্রমণ বা ব্রাহ্মণ উৎসাহ, উদ্যোগ, অনুযোগ, অপ্রমাদ, সম্যক চিন্তার দ্বারা এইরূপ চিত্ত-সমাধি প্রাপ্ত হন যে, এইরূপ সমাধির অবস্থায় তিনি অনেক পূর্ব-নিবাস স্মরণ করেন-এক জন্ম, দুই জন্ম, তিন, চারি, পাঁচ, দশ, বিশ, ত্রিশ, চল্লিশ, পঞ্চাশ, একশত, এক সহস্র, এক লক্ষ, অনেক শত, অনেক সহস্র, অনেক লক্ষ জন্ম। “অমুক স্থানে আমার এই নাম, এই গোত্র, এই বর্ণ, এইরূপ আহার ছিল, আমি এই প্রকার সুখদুঃখ অনুভব করিয়াছিলাম, এত বৎসর আমার আয়ু ছিল। সেখান হইতে চ্যুত হইয়া আমি অমুক স্থানে জন্মিয়াছিলাম। তথায় আমার এই নাম, এই গোত্র, এই বর্ণ, এইরূপ আহার ছিল, আমি এই প্রকার সুখদুঃখ অনুভব করিয়াছিলাম, এত বৎসর আমার আয়ু ছিল। সেই স্থান হইতে চ্যুত হইয়া এই স্থানে জন্মিয়াছি।” এইরূপ বহুবিধ পূর্বজন্মের আকার ও প্রকার তিনি স্মরণ করেন। তৎপরে তিনি বলেন, “অতীত কালে জগতের সংবর্ত ও বিবর্ত উভয়ই আমার জ্ঞাত, ভবিষ্যতে জগতের সংবর্ত অথবা বিবর্ত হইবে তাহা আমার জ্ঞাত। আত্মা ও জগৎ শাশ্বত, অপরিণামী, কূটস্থ এবং অচল; যদিও সত্ত্বগণ জন্ম হইতে জন্মান্তরে গমন করে, চ্যুত হয় এবং পুনর্বার উৎপন্ন হয়, তথাপি অস্তিত্ব শাশ্বত।” ইহা প্রথম শাশ্বতবাদ। পুনশ্চ, ভন্তে, কোনো শ্রমণ বা ব্রাহ্মণ উৎসাহ, উদ্যোগ, অনুযোগ, অপ্রমাদ, সম্যক চিন্তার দ্বারা এইরূপ চিত্ত-সমাধি প্রাপ্ত হন যে, এইরূপ সমাধির অবস্থায় তিনি অনেক পূর্বনিবাস স্মরণ করেন; যথা : এক সংবর্ত-বিবর্ত, দুই, তিন, চারি, পাঁচ, দশ, বিশ সংবর্ত-বিবর্ত। “অমুক স্থানে আমার এই নাম, এই গোত্র, এই বর্ণ, এইরূপ আহার ছিল, আমি এই প্রকার সুখদুঃখ অনুভব করিয়াছিলাম, এত বৎসর আমার আয়ু ছিল। সেখান হইতে চ্যুত হইয়া আমি অমুক স্থানে জন্মিয়াছিলাম। তথায় আমার এই নাম, এই গোত্র, এই বর্ণ, এইরূপ আহার ছিল, আমি এই প্রকার সুখদুঃখ অনুভব করিয়াছিলাম, এত বৎসর আমার আয়ু ছিল। সেই স্থান হইতে চ্যুত হইয়া এই স্থানে জন্মিয়াছি।” এইরূপ বহু পূর্বজন্মের আকার ও প্রকার তিনি স্মরণ করেন। তৎপরে তিনি বলেন, “অতীতকালে জগতের সংবর্ত ও বিবর্ত উভয়ই আমার জ্ঞাত, ভবিষ্যতে জগতের সংবর্ত অথবা বিবর্ত হইবে তাহাও আমার জ্ঞাত। আত্মা ও জগৎ শাশ্বত, অপরিণামী, কূটস্থ এবং অচল; যদিও সত্ত্বগণ জন্ম হইতে জন্মান্তরে গমন করে, চ্যুত হয় এবং পুনর্বার উৎপন্ন হয়, তথাপি অস্তিত্ব শাশ্বত।” ইহা দ্বিতীয় শাশ্বতবাদ। পুনশ্চ, ভন্তে, কোনো শ্রমণ বা ব্রাহ্মণ উৎসাহ, উদ্যোগ, অনুযোগ, অপ্রমাদ, সম্যক চিন্তার দ্বারা এইরূপ চিত্ত-সমাধি প্রাপ্ত হন যে, এইরূপ সমাধির অবস্থায় তিনি অনেক পূর্বনিবাস স্মরণ করেন; যথা : দশ সংবর্ত-বিবর্ত, বিশ, ত্রিশ, চল্লিশ সংবর্ত-বিবর্ত। “অমুক স্থানে আমার এই নাম, এই গোত্র, এই বর্ণ, এইরূপ আহার ছিল, আমি এই প্রকার সুখ-দুঃখ অনুভব করিয়াছিলাম, এত বৎসর আমার আয়ু ছিল। সেখান হইতে চ্যুত হইয়া আমি অমুক স্থানে জন্মিয়াছিলাম। তথায় আমার এই নাম, এই গোত্র, এই বর্ণ, এইরূপ আহার ছিল, আমি এই প্রকার সুখদুঃখ অনুভব করিয়াছিলাম, এত বৎসর আমার আয়ু ছিল। সেই স্থান হইতে চ্যুত হইয়া এই স্থানে জন্মিয়াছি।” এইরূপ বহু পূর্বজন্মের আকার ও প্রকার তিনি স্মরণ করেন। তৎপরে তিনি বলেন, “অতীতকালে জগতের সংবর্ত ও বিবর্ত উভয়ই আমার জ্ঞাত, ভবিষ্যতে জগতের সংবর্ত অথবা বিবর্ত হইবে তাহাও আমার জ্ঞাত। আত্মা ও জগৎ শাশ্বত, অপরিণামী, কূটস্থ এবং অচল; যদিও সত্ত্বগণ জন্ম হইতে জন্মান্তরে গমন করে, চ্যুত হয় এবং পুনর্বার উৎপন্ন হয়, তথাপি অস্তিত্ব শাশ্বত। ইহা তৃতীয় শাশ্বত-বাদ। ভন্তে, শাশ্বত-বাদ বিষয়ে ইহা অতুলনীয়।

১৫৭. “পুনশ্চ, ভন্তে, ভগবান পূর্বনিবাসানুস্মৃতি-জ্ঞান সম্বন্ধে যে উপদেশ দান করেন, তাহা অতুলনীয়-কোনো শ্রমণ বা ব্রাহ্মণ উৎসাহ, উদ্যোগ, অনুযোগ, অপ্রমাদ, সম্যক চিন্তার দ্বারা এইরূপ চিত্ত-সমাধি প্রাপ্ত হন যে, ওইরূপ সমাধির অবস্থায় তিনি অনেক পূর্বজন্ম স্মরণ করেন; যথা : এক জন্ম, দুই জন্ম, তিন, চারি, পাঁচ, দশ, বিশ, ত্রিশ, চল্লিশ, পঞ্চাশ, একশত, এক সহস্র, এক লক্ষ জন্ম, অনেক সংবর্ত-কল্প, অনেক বিবর্ত-কল্প, অনেক সংবর্ত-বিবর্ত কল্প। “অমুক স্থানে আমার এই নাম, এই গোত্র, এই বর্ণ, এইরূপ আহার ছিল, আমি এই প্রকার সুখদুঃখ অনুভব করিয়াছিলাম, এত বৎসর আমার আয়ু ছিল। সেখান হইতে চ্যুত হইয়া আমি অমুক স্থানে জন্মিয়াছিলাম। তথায় আমার এই নাম, এই গোত্র, এই বর্ণ, এইরূপ আহার ছিল, আমি এই প্রকার সুখদুঃখ অনুভব করিয়াছিলাম, এত বৎসর আমার আয়ু ছিল। সেই স্থান হইতে চ্যুত হইয়া এইস্থানে উৎপন্ন হইয়াছি। এইরূপে বহু পূর্বজন্ম এবং ওই সকলের পূর্ণ বিবরণ স্মরণ করেন। ভন্তে, দেবতাগণ আছেন যাঁহাদের আয়ু গণনার দ্বারা অথবা অনুমান দ্বারা নির্ণয় করা যায় না, তথাপি পূর্বে তাঁহাদের যেইরূপ জন্মই হইয়া থাকুক, রূপী, অরূপী, সংজ্ঞী, অসংজ্ঞী অথবা নৈবসংজ্ঞী-না-অসংজ্ঞী-তাঁহারা ওই সকল পূর্ব জন্মের পূর্ণ বিবরণ স্মরণ করেন।”

১৫৮. “পুনশ্চ, ভন্তে, প্রাণীগণের চ্যুতি ও উৎপত্তি বিষয়ে জ্ঞান সম্বন্ধে ভগবানের উপদেশ অতুলনীয়। কোনো শ্রমণ বা ব্রাহ্মণ উৎসাহ, উদ্যোগ, অনুযোগ, অপ্রমাদ, সম্যক চিন্তার দ্বারা এইরূপ চিত্ত-সমাধি প্রাপ্ত হন যে, ওইরূপ সমাধির অবস্থায় তিনি বিশুদ্ধ, লোকাতীত, দিব্যচক্ষু দ্বারা সত্ত্বগণের চ্যুতি ও উৎপত্তি দর্শন করেন; কর্মানুযায়ী গতিপ্রাপ্ত সত্ত্বগণের মধ্যে হীন ও উত্তমকে, সুবর্ণ দুর্বর্ণবিশিষ্টকে, সুগত ও দুর্গতকে জানিতে পারেন, “ভদ্রগণ, এই এই সত্ত্ব কায়িক, বাচনিক ও মানসিক দুরাচারসম্পন্ন, আর্যগণের অপবাদক, মিথ্যাদৃষ্টি সমন্বিত, মিথ্যাদৃষ্টি হইতে উদ্ভূত কর্মপ্রাপ্ত; মরণান্তে দেহের বিনাশে উহারা অপায়-দুর্গতি-বিনিপাত নিরয়ে উৎপন্ন হইয়াছে। কিন্তু এই এই সত্ত্ব কায়িক, বাচনিক ও মানসিক সদাচরণসম্পন্ন, তাঁহারা আর্যগণের অপবাদ হইতে বিরত, সম্যক দৃষ্টিসমন্বিত, সম্যক দৃষ্টি হইতে উদ্ভূত কর্মপ্রাপ্ত, মরণান্তে দেহের বিনাশে উহারা সুগতিপ্রাপ্ত হইয়া স্বর্গলোকে উৎপন্ন হইয়াছেন।” এইরূপে তিনি বিশুদ্ধ লোকাতীত দিব্যচক্ষু দ্বারা সত্ত্বগণের চ্যুতি উৎপত্তি দর্শন করেন; কর্মানুযায়ী গতিপ্রাপ্ত সত্ত্বগণের মধ্যে হীন ও উত্তমকে, সুবর্ণ দুর্বর্ণবিশিষ্টকে, সুগত ও দুর্গতকে জানিতে পারেন। ভন্তে, সত্ত্বগণের চ্যুতি-উৎপত্তি জ্ঞান সম্বন্ধে ইহা অতুলনীয়।

১৫৯. “পুনশ্চ, ভন্তে নানাবিধ ঋদ্ধিবিষয়ে ভগবানের উপদেশ অতুলনীয়। ঋদ্ধি দুই প্রকার। এক প্রকার যাহা আসব-যুক্ত, উপাধি-যুক্ত, যাহা “অনার্য” উক্ত হয়। আর এক প্রকার যাহা আসবহীন, উপাধিহীন, যাহা “আর্য” উক্ত হয়। প্রথমোক্ত ঋদ্ধি কী প্রকার? কোনো শ্রমণ বা ব্রাহ্মণ উৎসাহ, উদ্যোগ, অনুযোগ, অপ্রমাদ, সম্যক চিন্তার দ্বারা এইরূপ চিত্ত-সমাধি প্রাপ্ত হন যে, ওইরূপ সমাধির অবস্থায় তিনি বহুবিধ ঋদ্ধি প্রাপ্ত হন, এক হইয়াও বহু হইতে সক্ষম হন, বহু হইয়াও পুনরায় এক হইতে সক্ষম হন, তাঁহার আবির্ভাব ও তিরোভাব হয়, আকাশে গমনের ন্যায় তিনি ভিত্তি, প্রাকার ও পর্বতের গাত্র ভেদ করিয়া অপর পারে অবাধে গমন করেন, জলে উন্মুজ্জন নিমজ্জনের ন্যায় ভূমিতেও উন্মুজ্জন নিমজ্জন করেন, তিনি ভূমিতে গমনের ন্যায় জলতল ভেদ না করিয়া জলের উপর গমন করেন, তিনি পর্যঙ্কাবদ্ধ হইয়া পক্ষীর ন্যায় আকাশে গমন করেন, মহাপরাক্রমশালী মহাবল চন্দ্র-সূর্যকে তিনি হস্ত দ্বারা স্পর্শ করেন, পরিমর্দন করেন, সশরীরে ব্রহ্মলোক পর্যন্ত গমন করেন। ইহাই আসব-যুক্ত, উপাধি-যুক্ত ঋদ্ধি যাহা “অনার্য” কথিত হয়। আসবহীন, উপাধিহীন ঋদ্ধি যাহা “আর্য” উক্ত হয় উহা কী প্রকার? ভিক্ষু যদি ইচ্ছা করেন “প্রতিকূলে অপ্রতিকূল-সংজ্ঞী হইয়া বিহার করিব,” তাহা হইলে তিনি ওইরূপ স্থানে অপ্রতিকূল-সংজ্ঞী হইয়া বিহার করেন। যদি তিনি ইচ্ছা করেন “অপ্রতিকূলে প্রতিকূল-সংজ্ঞী হইয়া বিহার করিব,” তাহা হইলে তিনি ওইরূপ স্থানে প্রতিকূল-সংজ্ঞী হইয়া বিহার করেন। যদি তিনি ইচ্ছা করেন “প্রতিকূলে এবং অপ্রতিকূলে অপ্রতিকূল-সংজ্ঞী হইয়া বিহার করিব”, তাহা হইলে তিনি ওইরূপ স্থানে অপ্রতিকূল-সংজ্ঞী হইয়া বিহার করেন। যদি তিনি ইচ্ছা করেন, “অপ্রতিকূল এবং প্রতিকূলে প্রতিকূল-সংজ্ঞী হইয়া বিহার করিব,” তাহা হইলে তিনি ওইরূপ স্থানে প্রতিকূল-সংজ্ঞী হইয়া বিহার করেন। যদি তিনি ইচ্ছা করেন, “প্রতিকূল এবং অপ্রতিকূল উভয়ই বর্জনপূর্বক উপেক্ষাসম্পন্ন হইয়া বিহার করিব,” তাহা হইলে তিনি ওইরূপ স্থানে উপেক্ষা, স্মৃতি ও সম্প্রজ্ঞানসম্পন্ন হইয়া বিহার করেন। ভন্তে, ইহাই আসবহীন, উপাধিহীন ঋদ্ধি যাহা “আর্য” উক্ত হয়।

১৬০. “ঋদ্ধি বিষয়ে ইহা অতুলনীয়। ইহা সম্পূর্ণরূপে ভগবানের জ্ঞাত। ভগবান যাহা অশেষে জ্ঞাত আছেন তাহার অধিক জানিবার এমন কিছুই নাই যাহা জানিয়া অন্য শ্রমণ অথবা ব্রাহ্মণ ঋদ্ধি সম্বন্ধে ভগবান অপেক্ষা অধিকতর জ্ঞানসম্পন্ন হইবেন।”

“ভন্তে, শ্রদ্ধা ও বীর্যসম্পন্ন, স্থিরপ্রতিজ্ঞ, কুলপুত্রগণ পুরুষোচিত বল, বীর্য, পরাক্রম এবং ধৈর্য দ্বারা যাহা লাভ করেন, তাহা ভগবানের লদ্ধ। ভন্তে, যে কামসুখ ভোগহীন, ইতরসেবিত, সাধারণজনীয়, অনার্য, নিষ্ফল, ভগবান তাহার অনুসরণ করেন না; যাহা আত্মক্লমথরূপ দুঃখ, যাহা অনার্য এবং নিষ্ফল তাহারও অনুসরণ করেন না; ভগবান এই জগতেই সুখপ্রদায়ী চতুর্বিধ উচ্চতর ধ্যান ইচ্ছানুসারে, বিনা-কৃচ্ছ্রে এবং বিনা আয়াসে লাভ করেন।

১৬১. ভন্তে, যদি আমাকে কেহ জিজ্ঞাসা করে, “আবুস সারিপুত্র, অতীতকালে সম্বোধি সম্বন্ধে ভগবানের অপেক্ষা অধিকতর জ্ঞানসম্পন্ন কোনো শ্রমণ অথবা ব্রাহ্মণ ছিলেন কি?” তাহা হইলে আমি বলিব “ছিলেন না।” “ভবিষ্যতে সম্বোধি সম্বন্ধে ভগবান অপেক্ষা অধিকতর জ্ঞানসম্পন্ন কোনো শ্রমণ বা ব্রাহ্মণ হইবেন কি?” এইরূপ জিজ্ঞাসিত হইলে আমি বলিব “হইবেন না।” “বর্তমানে এমন কোনো শ্রমণ অথবা ব্রাহ্মণ আছেন কি যিনি সম্বোধি সম্বন্ধে ভগবান “অপেক্ষা অধিকতর জ্ঞানসম্পন্ন?” এইরূপ জিজ্ঞাসিত হইলে আমি বলিব “নাই।” ভন্তে, যদি কেহ আমাকে জিজ্ঞাসা করে, “আবুস সারিপুত্র, অতীতকালে সম্বোধি বিষয়ে ভগবানের সদৃশ কোনো শ্রমণ অথবা ব্রাহ্মণ ছিলেন কি?,” তাহা হইলে আমি বলিব “ছিলেন”। “ভবিষ্যতে ওই বিষয়ে ভগবানের সদৃশ কোনো শ্রমণ অথবা ব্রাহ্মণ হইবেন কি?” এইরূপ জিজ্ঞাসিত হইলে আমি বলিব, “হইবেন”। “বর্তমানে কোনো শ্রমণ বা ব্রাহ্মণ আছেন কি যিনি ওই বিষয়ে ভগবানের সদৃশ?” এইরূপ জিজ্ঞাসিত হইলে আমি বলিব “নাই”। ভন্তে, যদি কেহ আমাকে জিজ্ঞাসা করে, “আয়ুষ্মান সারিপুত্র কী হেতু একজনের অনুমোদন করেন, একজনের করেন না?” তাহা হইলে আমি বলিব, “আমি ভগবানের উপস্থিতিতে তাঁহাকে বলিতে শুনিয়াছি এবং তাঁহার নিকট হইতে গ্রহণ করিয়াছি, “অতীতে সম্বোধি বিষয়ে আমার সদৃশ অর্হৎ সম্যকসম্বুদ্ধগণ হইয়াছিলেন।” ওইরূপেই আমি ভগবানের নিকট হইতে শ্রবণ ও গ্রহণ করিয়াছি, “ভবিষ্যতে সম্বোধি বিষয়ে আমার সদৃশ অর্হৎ সম্যকসম্বুদ্ধগণ হইবেন।” ওইরূপেই আমি ভগবানের নিকট হইতে শ্রবণ ও গ্রহণ করিয়াছি, “একই জগতে একই সময়ে যে দুইজন অর্হৎ সম্যকসম্বুদ্ধ উৎপন্ন হইবেন ইহা অসম্ভব, এইরূপ ঘটনার অবকাশ নাই।” ভন্তে, উক্ত প্রকারে জিজ্ঞাসিত হইয়া এবং উক্ত প্রকার উত্তর দিয়া কি আমি ভগবদ্বাক্যের যথারূপ প্রকাশক হইব এবং অসত্য দ্বারা উহাকে বিকৃত করিব না? ধর্মের প্রকৃত মর্ম প্রকাশ করিব এবং কোনো বাদশীল সহধর্মী নিন্দা করিবার অবসর পাইবে না?”

“সারিপুত্র, ওইরূপ উত্তর দিয়া তুমি যথার্থই আমার বাক্যের সত্যানুরূপ প্রকাশক হইবে এবং অসত্যাবৃত করিয়া উহাকে বিকৃত করিবে না, কোনো বাদশীল সহধর্মীও নিন্দা করিবার অবসর পাইবে না।”

১৬২. এইরূপ উক্ত হইলে আয়ুষ্মান উদায়ি ভগবানকে বলিলেন, “আশ্চর্য, অদ্ভূত, ভন্তে, তথাগতের অল্পেচ্ছা, সন্তুষ্টি ও কৃচ্ছ্র, যেহেতু তিনি এইরূপ মহাবল এবং মহানুভাব হইয়াও আপনাকে প্রকাশ করেন না। এই সকলের মধ্যে মাত্র একটি ধর্মও যদি অন্য-তীর্থিয় পরিব্রাজকগণ আপনার মধ্যে দেখিতে পায়, তাহা হইলে তাহারা তৎক্ষণাৎ পতাকা উত্তোলন করিবে। আশ্চর্য, অদ্ভূত ভন্তে, তথাগতের অল্পেচ্ছা, সন্তুষ্টি ও কৃচ্ছ্র, যেহেতু তিনি এইরূপ মহাবল এবং মহানুভাব হইয়াও আপনাকে প্রকাশ করেন না।”

“উদায়ি, দেখো, “ভগবানের অল্পেচ্ছা, সন্তুষ্টি ও কৃচ্ছ্র, যেহেতু তিনি এইরূপ মহাবল এবং মহানুভাব হইয়াও আপনাকে প্রকাশ করেন না।” উদায়ি, এই সকলের মধ্যে মাত্র একটি ধর্মও যদি অন্য-তীর্থিয় পরিব্রাজকগণ আপনার মধ্যে দেখিতে পায়, তাহা হইলে তাহারা তৎক্ষণাৎ পতাকা উত্তোলন করিবে। উদায়ি, দেখো, “তথাগতের অল্পেচ্ছা সন্তুষ্টি ও কৃচ্ছ্র, যেহেতু তিনি এইরূপ মহাবল এবং মহানুভাব হইয়াও আপনাকে প্রকাশ করেন না।”

১৬৩. অতঃপর ভগবান আয়ুষ্মান সারিপুত্রকে সম্বোধন করিলেন, “অতএব, সারিপুত্র, তুমি এই ধর্মপর্যায় ভিক্ষু ও ভিক্ষুণীদিগের নিকট, উপাসক ও উপাসিকাগণের নিকট অনুক্ষণ প্রকাশ করিবে। যে-সকল নির্বোধ পুরুষের তথাগতের সম্বন্ধে সংশয় অথবা দ্বিধা হইবে, এই ধর্মপর্যায় শ্রবণ করিয়া তাহাদের সংশয় অথবা দ্বিধা দূর হইবে।”

এইরূপে আয়ুষ্মান সারিপুত্র ভগবানের সম্মুখে আপনার শ্রদ্ধা নিবেদন করিলেন। তন্নিমিত্ত এই ধর্মব্যাখ্যানের নাম “সম্পসাদনীয়” হইয়াছে।

সম্পসাদনীয় সূত্রান্ত সমাপ্ত।


 

৬. পাসাদিক সূত্রান্ত
১৬৪. আমি এইরূপ শ্রবণ করিয়াছি। এক সময় ভগবান শাক্যদিগের দেশে অবস্থান করিতেছিলেন (বেধঞ্ঞা নামক এক শাক্য পরিবারের আম্রবনস্থ প্রাসাদে[22])। ওই সময়ে অল্পকাল পূর্বেই পাবায় নিগণ্ঠ নাথপুত্তের মৃত্যু হইয়াছিল। তাঁহার মৃত্যুতে নিগণ্ঠগণ দ্বিধাবিভক্ত ও দ্বন্ধ, কলহ, বিবাদে প্রবৃত্ত হইয়া পরস্পরকে মুখাস্ত্র দ্বারা আহত করিতেছিল, “তুমি এই ধর্ম ও বিনয় অবগত নও, আমি অবগত আছি, তুমি কী প্রকারে এই ধর্ম ও বিনয় জানিবে?, তুমি মিথ্যাদৃষ্টির অনুবর্তী হইয়াছ, আমি সম্যক দৃষ্টিসম্পন্ন, আমি প্রাসঙ্গিক কথা বলিতেছি, তুমি অপ্রাসঙ্গিক বলিতেছ, পূর্বে কথনীয় তুমি পশ্চাতে বলিয়াছ, পশ্চাতে কথনীয় পূর্বে বলিয়াছ, তোমার বিচার ব্যর্থ হইয়াছে, তোমার আহ্বান গৃহীত হইয়াছে, তুমি নিগৃহীত হইয়াছ, স্বকীয় দৃষ্টি পরিশুদ্ধ করো, যদি সক্ষম হও আপনাকে পাশমুক্ত করো।” নাথপুত্তের অনুচর নিগণ্ঠগণ যেন পরস্পরের বিনাশে প্রবৃত্ত হইয়াছিল। নিগণ্ঠ নাথপুত্তের শ্বেতাম্বরধারী গৃহী-শ্রাবকগণও নিগণ্ঠগণের প্রতি উদাসীন হইয়াছিল, বিরক্ত হইয়াছিল, তাহাদের বিরোধী হইয়াছিল, তাহাদের ধর্মবিনয়ের ব্যাখ্যান এতই অপটু হইয়াছিল, উহার প্রচার এতই অফলপ্রদ হইয়াছিল, লক্ষ্যে চালিত করিতে এবং শান্তি প্রদানে উহা এতই অক্ষম হইয়াছিল, যেহেতু উহা সম্যকসম্বুদ্ধ কর্তৃক ঘোষিত হয় নাই এবং ভিন্নস্তূপ ও অপ্রতিশরণে পরিণত হইয়াছিল।

১৬৪. অনন্তর শ্রামণের চুন্দ পাবায় বর্ষাবাস করিয়া সামাগামে আয়ুষ্মান আনন্দের নিকট গমন করিয়া তাঁহাকে অভিবাদনান্তে এক প্রান্তে উপবেশন করিলেন। তৎপরে তিনি আয়ুষ্মান আনন্দকে বলিলেন, “ভন্তে, নিগণ্ঠ নাথপুত্ত সম্প্রতি পাবায় দেহত্যাগ করিয়াছেন। তাঁহার মৃত্যুতে নিগণ্ঠগণ দ্বিধাবিভক্ত ও দ্বন্দ্ব, কলহ, বিবাদে প্রবৃত্ত হইয়া পরস্পরকে মুখাস্ত্র দ্বারা আহত করিতেছে, “তুমি এই ধর্ম ও বিনয় অবগত নও, আমি অবগত আছি, তুমি কী প্রকারে এই ধর্ম ও বিনয় জানিবে? তুমি মিথ্যাদৃষ্টির অনুবর্তী হইয়াছ, আমি সম্যক দৃষ্টিসম্পন্ন, আমি প্রাসঙ্গিক কথা বলিতেছি, তুমি অপ্রাসঙ্গিক বলিতেছ, পূর্বে কথনীয় তুমি পশ্চাতে বলিয়াছ, পশ্চাতে কথনীয় পূর্বে বলিয়াছ, তোমার বিচার ব্যর্থ হইয়াছে, তোমার আহ্বান গৃহীত হইয়াছে, তুমি নিগৃহীত হইয়াছ, স্বকীয় দৃষ্টি পরিশুদ্ধ করো, যদি সক্ষম হও আপনাকে পাশমুক্ত করো।” নাথপুত্তের অনুচর নিগণ্ঠগণ যেন পরস্পরের বিনাশে প্রবৃত্ত হইয়াছে। নাথপুত্তের গৃহী-শ্রাবকগণও নিগণ্ঠগণের প্রতি উদাসীন হইয়াছে, বিরক্ত হইয়াছে, তাহাদের বিরোধী হইয়াছে, তাহাদের ধর্মবিনয়ের ব্যাখ্যান এতই অপটু হইয়াছে, উহার প্রচার এতই অফল-প্রদ হইয়াছে, লক্ষ্যে চালিত করিবার এবং শান্তি প্রদানে উহা এতই অক্ষম হইয়াছে, যেহেতু উহা সম্যকসম্বুদ্ধ কর্তৃক ঘোষিত হয় নাই এবং ভিন্নস্তূপ[23] ও অপ্রতিশরণে পরিণত হইয়াছে।”

এইরূপ উক্ত হইলে আয়ুষ্মান আনন্দ চুন্দকে বলিলেন, “চুন্দ, এই বৃত্তান্ত ভগবানের নিকট জ্ঞাপন করিবার যোগ্য, এসো, আমরা ভগবানের নিকট গমন করিয়া ইহা তাঁহার গোচরে আনয়ন করি।”

“ভন্তে, তথাস্তু” বলিয়া চুন্দ সম্মতি প্রকাশ করিলেন।

তৎপরে আয়ুষ্মান আনন্দ ও চুন্দ ভগবানের নিকট গমনপূর্বক তাঁহাকে অভিবাদনান্তে এক প্রান্তে উপবেশন করিলেন। এইরূপে উপবিষ্ট হইয়া আনন্দ ভগবানকে বলিলেন, “ভন্তে, শ্রামণের চুন্দ বলিতেছেন, নিগণ্ঠ নাথপুত্ত সম্প্রতি পাবায় দেহত্যাগ করিয়াছেন। তাঁহার মৃত্যুতে নিগণ্ঠগণ দ্বিধাবিভক্ত ও দ্বন্দ্ব, কলহ, বিবাদে প্রবৃত্ত হইয়া পরস্পরকে মুখাস্ত্র দ্বারা আহত করিতেছে, “তুমি এই ধর্ম ও বিনয় অবগত নও, আমি অবগত আছি, তুমি কী প্রকারে এই ধর্ম ও বিনয় জানিবে? তুমি মিথ্যাদৃষ্টির অনুবর্তী হইয়াছ, আমি সম্যক দৃষ্টিসম্পন্ন, আমি প্রাসঙ্গিক কথা বলিতেছি, তুমি অপ্রাসঙ্গিক বলিতেছ, পূর্বে কথনীয় তুমি পশ্চাতে বলিয়াছ, পশ্চাতে কথনীয় পূর্বে বলিয়াছ, তোমার বিচার ব্যর্থ হইয়াছে, তোমার আহ্বান গৃহীত হইয়াছে, তুমি নিগৃহীত হইয়াছ, স্বকীয় দৃষ্টি পরিশুদ্ধ করো, যদি সক্ষম হও আপনাকে পাশমুক্ত করো। নাথপুত্রের অনুচর নিগণ্ঠগণ যেন পরস্পরের বিনাশে প্রবৃত্ত হইয়াছে। নিগণ্ঠ নাথপুত্তের শ্বেতাম্বরধারী গৃহী-শ্রাবকগণও নিগণ্ঠগণের প্রতি উদাসীন হইয়াছে, বিরক্ত হইয়াছে, তাহাদের বিরোধী হইয়াছে, তাহাদের ধর্মবিনয়ের ব্যাখ্যান এতই অপটু হইয়াছে, উহার প্রচার এতই অফল-প্রদ হইয়াছিল, লক্ষ্যে চালিত করিতে এবং শান্তি প্রদানে উহা এতই অক্ষম হইয়াছিল, যেহেতু উহা সম্যকসম্বুদ্ধ কর্তৃক ঘোষিত হয় নাই এবং ভিন্নস্তূপ ও অপ্রতিশরণে পরিণত হইয়াছে।

১৬৬. “চুন্দ, যখন ধর্মবিনয়ের ব্যাখ্যান অপটু হয়, উহার প্রচার অফল-প্রদ হয়, লক্ষ্যে চালিত করিতে এবং শান্তি প্রদানে উহা অক্ষম হয়, এবং সম্যকসম্বুদ্ধ কর্তৃক ঘোষিত হয় না, তখন এইরূপই হইয়া থাকে।

“চুন্দ, শাস্তা সম্যকসম্বুদ্ধ না হইলে, ধর্মের ব্যাখ্যান অপটু হইলে, উহার প্রচার অফলপ্রদ হইলে, উহা লক্ষ্যে চালিত করিতে এবং শান্তি প্রদানে অক্ষম হইলে এবং সম্যকসম্বুদ্ধ কর্তৃক ঘোষিত না হইলে শ্রাবকও যখন ওই ধর্মানুযায়ী মার্গে আরূঢ় হয় না, উহাতে বিহিত আচারসম্পন্ন হয় না, ধর্মের অনুসরণ করে না, উহা হইতে ভ্রষ্ট হইয়া অবস্থান করে; তাহাকে এইরূপ বলিতে পারা যায়, “মিত্র, তোমার লাভ দুর্লব্ধ, তোমার শাস্তাও সম্যকসম্বুদ্ধ নহেন, ধর্মও সুব্যাখ্যাত ও সুপ্রচারিত নহে, উহা লক্ষ্যে উপনীত করিতে ও শান্তি প্রদানে অক্ষম, উহা সম্যকসম্বুদ্ধ কর্তৃক ঘোষিত নহে; তুমি ওই ধর্মানুযায়ী মার্গে আরূঢ় নহ, উহাতে বিহিত আচারসম্পন্ন নহ, ধর্মের অনুসরণকারী নহ, তুমি উহা হইতে ভ্রষ্ট হইয়া অবস্থান করো।” এইরূপে, চুন্দ, শাস্তা ও ধর্ম উভয়ই নিন্দনীয় হয়, শ্রাবক প্রশংসনীয় হয়। চুন্দ, এইরূপ শ্রাবককে যে কহে, “আয়ুষ্মান, আপনার শাস্তা কর্তৃক ধর্ম যেরূপে উপদিষ্ট এবং ঘোষিত হইয়াছে সেইরূপেই উহার অনুসরণ করুন,” তাহা হইলে উদ্দীপক, উদ্দীপিত এবং উদ্দীপিত হইয়া যে তদনুরূপ আচারে প্রবৃত্ত হয়, তাহারা সকলেই বহু অপুণ্য প্রসব করে। কী কারণে? চুন্দ, যখন ধর্মবিনয়ের ব্যাখ্যান অপটু হয়, উহার প্রচার অফল-প্রদ হয়, লক্ষ্যে চালিত করিতে এবং শান্তি প্রদানে উহা অক্ষম হয়, এবং উহা সম্যকসম্বুদ্ধ কর্তৃক ঘোষিত হয় না, তখন এইরূপই হইয়া থাকে।

১৬৭. “চুন্দ, শাস্তা সম্যকসম্বুদ্ধ না হইলে, ধর্মের ব্যাখ্যান অপটু হইলে, উহার প্রচার অফল-প্রদ হইলে, উহা লক্ষ্যে চালিত করিতে এবং শান্তি প্রদানে অক্ষম হইলে এবং সম্যকসম্বুদ্ধ কর্তৃক ঘোষিত না হইলে শ্রাবক যখন ওই ধর্মানুযায়ী মার্গে আরূঢ় হয়, উহাতে বিহিত আচারসম্পন্ন হয়, ধর্মের অনুসরণ করে, উহাতে লগ্ন হইয়া অবস্থান করে; তাহাকে এইরূপ বলিতে পারা যায়, “মিত্র, তোমার লাভ নাই, তোমার ক্ষতি, তোমার শাস্তা ও সম্যকসম্বুদ্ধ নহেন, ধর্মও সুব্যাখ্যাত ও সুপ্রচারিত নহে, উহা লক্ষ্যে উপনীত করিতে ও শান্তি প্রদানে অক্ষম, উহা সম্যকসম্বুদ্ধ কর্তৃক ঘোষিত নহে; তুমি ওই ধর্মানুযায়ী মার্গে আরূঢ়, উহাতে বিহিত আচারসম্পন্ন, উহার অনুসরণকারী, তুমি উহাতে লগ্ন হইয়া অবস্থান করো।” এইরূপে চুন্দ, শাস্তাও নিন্দনীয় হন, ধর্মও নিন্দনীয় হয়, শ্রাবকও নিন্দনীয় হয়। চুন্দ, এইরূপ শ্রাবককে যে কহে, “আয়ুষ্মান অবশ্যই সত্যমার্গে প্রতিষ্ঠিত, আপনি উহাতে পরিপূর্ণতা লাভ করিবেন,” তাহা হইলে যে প্রশংসা করে, এবং যে প্রশংসিত হইয়া অধিকতর উৎসাহ সম্পন্ন হয়, তাহারা সকলেই বহু অপুণ্য প্রসব করে। কী কারণে? চুন্দ, যখন ধর্মবিনয়ের ব্যাখ্যান অপটু হয়, উহার প্রচার অফল-প্রদ হয়, লক্ষ্যে চালিত করিতে এবং শান্তি প্রদানে উহা অক্ষম হয়, এবং সম্যকসম্বুদ্ধ কর্তৃক ঘোষিত হয় না, তখন এইরূপই হইয়া থাকে।

১৬৮. চুন্দ, শাস্তা সম্যকসম্বুদ্ধ হইলে, ধর্মের ব্যাখ্যান যথাযথ হইলে, উহার প্রচার ফলপ্রদ হইলে, উহা লক্ষ্যে চালিত করিতে এবং শান্তি প্রদানে সক্ষম হইলে এবং সম্যকসম্বুদ্ধ কর্তৃক ঘোষিত হইলে শ্রাবক যখন ওই ধর্মানুযায়ী মার্গে আরূঢ় হয় না, উহাতে বিহিত আচারসম্পন্ন হয় না, ধর্মের অনুসরণ করেন না, উহা হইতে ভ্রষ্ট হইয়া অবস্থান করে, তাহাকে এইরূপ বলিতে পারা যায়, “মিত্র তোমার লাভ নাই, তোমার ক্ষতি, তোমার শাস্তা সম্যকসম্বুদ্ধ, ধর্ম সুব্যাখ্যাত ও সুপ্রচারিত, উহা লক্ষ্যে উপনীত করিতে ও শান্তি প্রদানে সক্ষম, উহা সম্যকসম্বুদ্ধ কর্তৃক ঘোষিত; তুমি ওই ধর্মানুযায়ী মার্গে আরূঢ় নহ, উহাতে বিহিত আচারসম্পন্ন নহ, উহার অনুসরণে বিরত, তুমি উহা হইতে ভ্রষ্ট হইয়া অবস্থান করো।” এইরূপে, চুন্দ, শাস্তা প্রশংসনীয় হন, ধর্ম প্রশংসনীয় হয়, শ্রাবক নিন্দনীয় হয়। চুন্দ, এইরূপ শ্রাবককে যে কহে, “আয়ুষ্মান, আপনার শাস্তা কর্তৃক ধর্ম যেরূপে উপদিষ্ট এবং ঘোষিত হইয়াছে সেইরূপেই উহার অনুসরণ করুন,” তাহা হইলে উদ্দীপক, উদ্দীপিত এবং উদ্দীপিত হইয়া যে তদনুরূপ আচরণ করে, তাহারা সকলেই বহু পুণ্য প্রসব করে। কী কারণে? চুন্দ, যখন ধর্মবিনয় সুব্যাখ্যাত ও সুপ্রচারিত হয়, লক্ষ্যে উপনীত করিতে ও শান্তি প্রদানে সক্ষম হয়, সম্যকসম্বুদ্ধ কর্তৃক ঘোষিত হয়, তখন এইরূপই হইয়া থাকে।

১৬৯. চুন্দ, মনে কর শাস্তা সম্যকসম্বুদ্ধ, ধর্ম সুব্যাখ্যাত ও সুপ্রচারিত, উহা লক্ষ্যে উপনীত করিতে ও শান্তি প্রদানে সক্ষম এবং সম্যকসম্বুদ্ধ কর্তৃক ঘোষিত, শ্রাবকও ওই ধর্মানুযায়ী মার্গে আরূঢ়, উহাতে বিহিত আচারসম্পন্ন, উহার অনুসরণকারী, উহাতেই লগ্ন; এইরূপ ক্ষেত্রে তাহাকে বলিতে পারা যায়, “মিত্র, তোমার লাভ সুলব্ধ, তোমার শাস্তা অর্হৎ, সম্যকসম্বুদ্ধ, ধর্ম সুব্যাখ্যাত ও সুপ্রচারিত, উহা লক্ষ্যে উপনীত করিতে ও শান্তি প্রদানে সক্ষম এবং সম্যকসম্বুদ্ধ কর্তৃক ঘোষিত; তুমি ওই ধর্মানুযায়ী মার্গে আরূঢ়, উহাতে বিহিত আচারসম্পন্ন, ধর্মের অনুসরণকারী, উহাতে লগ্ন হইয়া তুমি অবস্থান করো।” এইরূপে, চুন্দ, শাস্তাও প্রশংসনীয় হন, ধর্মও প্রশংসনীয় হয়, শ্রাবকও প্রশংসনীয় হয়। যে এইরূপ শ্রাবককে এইরূপ কহে, “আয়ুষ্মান অবশ্যই সত্যমার্গে প্রতিষ্ঠিত, আপনি উহাতে পরিপূর্ণতা লাভ করিবেন,” যে প্রশংসা করে, যাহাকে প্রশংসা করে, প্রশংসিত হইয়া যে অধিকমাত্রায় উৎসাহসম্পন্ন হয়, তাহারা সকলেই বহু পুণ্য প্রসব করে। কী কারণে? চুন্দ, যখন ধর্মবিনয় সুব্যাখ্যাত ও সুপ্রচারিত হয়, লক্ষ্যে উপনীত করিতে ও শান্তি প্রদানে সক্ষম হয়, সম্যকসম্বুদ্ধ কর্তৃক ঘোষিত হয়, তখন এইরূপই হইয়া থাকে।

১৭০. চুন্দ, মনে কর অর্হৎ সম্যকসম্বুদ্ধ শাস্তা জগতে আবির্ভূত হইয়াছেন, ধর্মও সুব্যাখ্যাত ও সুপ্রচারিত, উহা লক্ষ্যে উপনীত করিতে ও শান্তি প্রদানে সক্ষম এবং সম্যকসম্বুদ্ধ কর্তৃক ঘোষিত, কিন্তু শ্রাবকগণ সদ্ধর্মে পারদর্শী হন নাই, সর্বাঙ্গ পরিপূর্ণ ব্রহ্মচর্য্য তাঁহাদের নিকট প্রকট হয় নাই, বিবৃত হয় নাই, ব্যাপক ও বিস্ময়কররূপে প্রকাশিত হয় নাই, সর্বজনমধ্যে ঘোষিত হয় নাই, এইরূপ সময়ে শাস্তার অন্তর্ধান হইল। চুন্দ, এইরূপ শাস্তার মৃত্যু শ্রাবকগণের পক্ষে শোচনীয়। কী কারণে? অর্হৎ, সম্যকসম্বুদ্ধ শাস্তা জগতে আবির্ভূত হইয়াছিলেন। ধর্মও সুব্যাখ্যাত, সুপ্রচারিত, লক্ষ্যে উপনীত করিতে ও শান্তি প্রদানে সক্ষম এবং সম্যকসম্বুদ্ধ কর্তৃক ঘোষিত হইয়াছিল, কিন্তু আমরা সদ্ধর্মে পারদর্শী হই নাই, সর্বাঙ্গ পরিপূর্ণ ব্রহ্মচর্য্য আমাদের নিকট প্রকট হয় নাই, বিবৃত হয় নাই, ব্যাপক ও বিস্ময়কররূপে প্রকাশিত হয় নাই, সর্বজনমধ্যে ঘোষিত হয় নাই, এইরূপ সময়ে আমাদের শাস্তার অন্তর্ধান হইল।” চুন্দ, এইরূপ শাস্তার মৃত্যু শ্রাবকগণের পক্ষে শোচনীয়।

১৭১. চুন্দ, মনে করো, অর্হৎ সম্যকসম্বুদ্ধ শাস্তা জগতে আবির্ভূত হইয়াছেন, ধর্মও সুব্যাখ্যাত ও সুপ্রচারিত, উহা লক্ষ্যে উপনীত করিতে ও শান্তি প্রদানে সক্ষম এবং সম্যকসম্বুদ্ধ কর্তৃক ঘোষিত, শ্রাবকগণও সদ্ধর্মে পারদর্শী, সর্বাঙ্গ পরিপূর্ণ ব্রহ্মচর্য্য তাঁহাদের নিকট প্রকট, বিবৃত, ব্যাপক ও বিস্ময়কররূপে প্রকাশিত হইয়াছে, সর্বজনমধ্যে ঘোষিত হইয়াছে, এইরূপ সময়ে শাস্তার অন্তর্ধান হইল। চুন্দ, এইরূপ শাস্তার মৃত্যু শ্রাবকগণের পক্ষে শোচনীয় নয়। কী কারণে? “অর্হৎ সম্যকসম্বুদ্ধ শাস্তা জগতে আবির্ভূত হইয়াছিলেন। ধর্মও সুব্যাখ্যাত, সুপ্রচারিত, উহা লক্ষ্যে উপনীত করিতে ও শান্তি প্রদানে সক্ষম এবং সম্যকসম্বুদ্ধ কর্তৃক ঘোষিত হইয়াছিল, আমরাও সদ্ধর্মে পারদর্শী, সর্বাঙ্গ পরিপূর্ণ ব্রহ্মচর্য্য আমাদের নিকট প্রকট, বিবৃত, ব্যাপক ও বিস্ময়কররূপে প্রকাশিত, সর্বজনমধ্যে ঘোষিত, এইরূপ সময়ে আমাদের শাস্তার অন্তর্ধান হইয়াছে। চুন্দ, এইরূপ শাস্তার মৃত্যু শ্রাবকগণের পক্ষে শোচনীয় নয়।

১৭২. চুন্দ, ব্রহ্মচর্য্য উক্ত প্রকার অঙ্গসমূহ সম্পন্ন হইলেও, শাস্তা যদি থের না হন, দীর্ঘ অভিজ্ঞতাসম্পন্ন, বহুবর্ষ প্রব্রজিত, পূর্ণায়ু এবং বার্ধক্যে উপনীত না হন, তাহা হইলে ওই ব্রহ্মচর্য্য ওই কারণে অপূর্ণ হয়। চুন্দ, যখন ব্রহ্মচর্য্য উক্ত প্রকার অঙ্গসমূহ সম্পন্ন হয়, শাস্তাও থের, দীর্ঘ অভিজ্ঞতাসম্পন্ন, বহুবর্ষ প্রব্রজিত, পূর্ণায়ু এবং বার্ধক্যে উপনীত হন, তখন ওই ব্রহ্মচর্য্য ওই কারণে পরিপূর্ণ হয়।

১৭৩. চুন্দ, ব্রহ্মচর্য্য উক্ত প্রকার অঙ্গসমূহ সম্পন্ন হইলেও, শাস্তা থের দীর্ঘ অভিজ্ঞতাসম্পন্ন, বহুবর্ষ প্রব্রজিত, পূর্ণায়ু এবং বার্ধক্যে উপনীত হইলেও যদি তাঁহার থের ভিক্ষু শ্রাবকগণ, পণ্ডিত, বিনীত, বিশারদ, যোগক্ষেম-প্রাপ্ত, সদ্ধর্মের সম্যক ব্যাখ্যাকরণে সক্ষম না হন, বিরুদ্ধমতের সম্মুখীন হইলে যুক্তি দ্বারা উহাকে সম্পূর্ণরূপে পরাজিত করিয়া সর্ব সন্দেহ নিরসনপূর্বক ধর্মের উপদেশ দিতে সক্ষম না হন, তাহা হইলে ওই ব্রহ্মচর্য্য ওই কারণে অপরিপূর্ণ হয়।

১৭৪. চুন্দ, ব্রহ্মচর্য্য উক্ত প্রকার অঙ্গসমূহ সম্পন্ন হইলে এবং শাস্তা স্থবির, দীর্ঘ অভিজ্ঞাসম্পন্ন, বহুবর্ষ প্রব্রজিত, পূর্ণায়ু এবং বার্ধক্যে উপনীত হইলেও যদি তাঁহার বয়োবৃদ্ধ ভিক্ষু শ্রাবকগণ পণ্ডিত, বিনীত, বিশারদ, যোগক্ষেম-প্রাপ্ত, সদ্ধর্মের সম্যক ব্যাখ্যাকরণে সক্ষম হন না এবং বিরুদ্ধমতের সম্মুখীন হইলে যুক্তি দ্বারা উহাকে সম্পূর্ণরূপে পরাজিত করিয়া সর্ব সন্দেহ নিরসনপূর্বক ধর্মের উপদেশ দিতে সক্ষম না হন, তাহা হইলে ওই ব্রহ্মচর্য্য ওই কারণে অপরিপূর্ণ হয়।

চুন্দ, যখন ব্রহ্মচর্য্য উক্ত প্রকার অঙ্গসমূহ সম্পন্ন হইলে এবং শাস্তা-স্থবির দীর্ঘ অভিজ্ঞতাসম্পন্ন, বহুবর্ষ প্রব্রজিত, পূর্ণায়ু এবং বার্ধক্যে উপনীত হইলে যদি তাঁহার বয়োবৃদ্ধ ভিক্ষু শ্রাবকগণ পণ্ডিত, বিনীত, বিশারদ, যোগক্ষেম-প্রাপ্ত, সদ্ধর্মের সম্যক ব্যাখ্যাকরণে সক্ষম হন এবং বিরুদ্ধমতের সম্মুখীন হইলে যুক্তি দ্বারা উহাকে সর্ম্পূণরূপে পরাজিত করিয়া সর্ব সন্দেহ নিরসনপূর্বক ধর্মের উপদেশ দিতে সক্ষম হন, তাহা হইলে ওই ব্রহ্মচর্য্য ওই কারণে পরিপূর্ণ হয়।

চুন্দ, ব্রহ্মচর্য্য উক্ত প্রকার অঙ্গসমূহ সম্পন্ন হইলে এবং শাস্তা- স্থবির দীর্ঘ অভিজ্ঞতাসম্পন্ন, বহুবর্ষ প্রবজিত, পূর্ণায়ু এবং বার্ধক্যে উপনীত হইলে এবং তাঁহার বয়োবৃদ্ধ ভিক্ষু শ্রাবকগণ পণ্ডিত, বিনীত, বিশারদ, যোগক্ষেম-প্রাপ্ত, সদ্ধর্মের সম্যক ব্যাখ্যাকরণে সক্ষম হন এবং বিরুদ্ধমতের সম্মুখীন হইলে যুক্তি দ্বারা উহাকে সম্পূর্ণরূপে পরাজিত করিয়া সর্ব সন্দেহ নিরসনপূর্বক ধর্মের উপদেশ দিতে সক্ষম হন, কিন্তু যদি তাঁহার মধ্যবয়স্ক ভিক্ষু শ্রাবকগণ পণ্ডিত, বিনীত, বিশারদ, যোগক্ষেম-প্রাপ্ত, সদ্ধর্মের সম্যক ব্যাখ্যাকরণে সক্ষম না হন এবং বিরুদ্ধমতের সম্মুখীন হইলে যুক্তি দ্বারা উহাকে সম্পূর্ণরূপে পরাজিত করিয়া সর্ব সন্দেহ নিরসনপূর্বক ধর্মের উপদেশ দিতে সক্ষম না হন, তাহা হইলে ওই ব্রহ্মচর্য্য ওই কারণে অপরিপূর্ণ হয়।

মধ্যবয়স্ক ভিক্ষু শ্রাবকগণ পণ্ডিত, বিনীত, বিশারদ, যোগক্ষেম-প্রাপ্ত, সদ্ধর্মের সম্যক ব্যাখ্যাকরণে সক্ষম হন এবং বিরুদ্ধমতের সম্মুখীন হইলে যুক্তি দ্বারা উহাকে সম্পূর্ণরূপে পরাজিত করিয়া সর্ব সন্দেহ নিরসনপূর্বক ধর্মের উপদেশ দিতে সক্ষম হইলেও যদি তাঁহার নব ভিক্ষু শ্রাবকগণ পণ্ডিত, বিনীত, বিশারদ, যোগক্ষেম-প্রাপ্ত, সদ্ধর্মের সম্যক ব্যাখ্যাকরণে সক্ষম না হন এবং বিরুদ্ধমতের সম্মুখীন হইলে যুক্তি দ্বারা উহাকে সম্পূর্ণরূপে পরাজিত করিয়া সর্ব সন্দেহ নিরসনপূর্বক ধর্মের উপদেশ দিতে সক্ষম না হন, তাহা হইলে ওই ব্রহ্মচর্য্য ওই কারণে অপরিপূর্ণ হয়।

নব ভিক্ষু শ্রাবকগণ পণ্ডিত, বিনীত, বিশারদ, যোগক্ষেম-প্রাপ্ত, সদ্ধর্মের সম্যক ব্যাখ্যাকরণে সক্ষম হন এবং বিরুদ্ধমতের সম্মুখীন হইলে যুক্তি দ্বারা উহাকে সম্পূর্ণরূপে পরাজিত করিয়া সর্ব সন্দেহ নিরসনপূর্বক ধর্মের উপদেশ দিতে সক্ষম হইলেও যদি তাঁহার বয়োবৃদ্ধা ভিক্ষুণী শ্রাবিকাগণ পণ্ডিত, বিনীত, বিশারদ, যোগক্ষেমপ্রাপ্ত, সদ্ধর্মের সম্যক ব্যাখ্যাকরণে সক্ষম না হন এবং বিরুদ্ধমতের সম্মুখীন হইলে যুক্তি দ্বারা উহাকে সম্পূর্ণরূপে পরাজিত করিয়া সর্ব সন্দেহ নিরসনপূর্বক ধর্মের উপদেশ দিতে সক্ষম না হন, তাহা হইলে ওই ব্রহ্মচর্য্য ওই কারণে অপরিপূর্ণ হয়।

বয়োবৃদ্ধা ভিক্ষুণী শ্রাবিকাগণ পণ্ডিত, বিনীত, বিশারদ, যোগক্ষেম-প্রাপ্ত, সদ্ধর্মের সম্যক ব্যাখ্যাকরণে সক্ষম হন এবং বিরুদ্ধমতের সম্মুখীন হইলে যুক্তি দ্বারা উহাকে সম্পূর্ণরূপে পরাজিত করিয়া সর্ব সন্দেহ নিরসনপূর্বক ধর্মের উপদেশ দিতে সক্ষম হইলেও যদি তাঁহার মধ্য বয়স্কা ভিক্ষুণী শ্রাবিকাগণ পণ্ডিত, বিনীত, বিশারদ, যোগক্ষেমপ্রাপ্ত, সদ্ধর্মের সম্যক ব্যাখ্যাকরণে সক্ষম না হন এবং বিরুদ্ধমতের সম্মুখীন হইলে যুক্তি দ্বারা উহাকে সম্পূর্ণরূপে পরাজিত করিয়া সর্ব সন্দেহ নিরসনপূর্বক ধর্মের উপদেশ দিতে সক্ষম না হন, তাহা হইলে ওই ব্রহ্মচর্য্য ওই কারণে অপরিপূর্ণ হয়।

মধ্যবয়স্কা ভিক্ষুণী শ্রাবিকাগণ পণ্ডিত, বিনীত, বিশারদ, যোগক্ষেম-প্রাপ্ত, সদ্ধর্মের সম্যক ব্যাখ্যাকরণে সক্ষম হন এবং বিরুদ্ধমতের সম্মুখীন হইলে যুক্তি দ্বারা উহাকে সম্পূর্ণরূপে পরাজিত করিয়া সর্ব সন্দেহ নিরসনপূর্বক ধর্মের উপদেশ দিতে সক্ষম হইলেও যদি তাঁহার নবা ভিক্ষুণী শ্রাবিকাগণ পণ্ডিত, বিনীত, বিশারদ, যোগক্ষেম প্রাপ্ত, সদ্ধর্মের সম্যক ব্যাখ্যাকরণে সক্ষম না হন এবং বিরুদ্ধমতের সম্মুখীন হইলে যুক্তি দ্বারা উহাকে সম্পূর্ণরূপে পরাজিত করিয়া সর্ব সন্দেহ নিরসনপূর্বক ধর্মের উপদেশ দিতে সক্ষম না হন, তাহা হইলে ওই ব্রহ্মচর্য্য ওই কারণে অপরিপূর্ণ হয়।

নবা ভিক্ষুণী শ্রাবিকাগণ পণ্ডিত, বিনীত, বিশারদ, যোগক্ষেম-প্রাপ্ত, সদ্ধর্মের সম্যক ব্যাখ্যাকরণে সক্ষম হন এবং বিরুদ্ধমতের সম্মুখীন হইলে যুক্তি দ্বারা উহাকে সম্পূর্ণরূপে পরাজিত করিয়া সর্ব সন্দেহ নিরসনপূর্বক ধর্মের উপদেশ দিতে সক্ষম হইলেও যদি তাঁহার গৃহী শুভ্রবসনধারী ব্রহ্মচারী উপাসক শ্রাবকগণ পণ্ডিত, বিনীত, বিশারদ, যোগক্ষেমপ্রাপ্ত, সদ্ধর্মের সম্যক ব্যাখ্যাকরণে সক্ষম না হন এবং বিরুদ্ধমতের সম্মুখীন হইলে যুক্তি দ্বারা উহাকে সম্পূর্ণরূপে পরাজিত করিয়া সর্ব সন্দেহ নিরসনপূর্বক ধর্মের উপদেশ দিতে সক্ষম না হন, তাহা হইলে ওই ব্রহ্মচর্য্য ওই কারণে অপরিপূর্ণ হয়।

গৃহী শুভ্রবসনধারী ব্রহ্মচারী উপাসক শ্রাবকগণ পণ্ডিত, বিনীত, বিশারদ, যোগক্ষেম-প্রাপ্ত, সদ্ধর্মের সম্যক ব্যাখ্যাকরণে সক্ষম হন এবং বিরুদ্ধমতের সম্মুখীন হইলে যুক্তি দ্বারা উহাকে সম্পূর্ণরূপে পরাজিত করিয়া সর্ব সন্দেহ নিরসনপূর্বক ধর্মের উপদেশ দিতে সক্ষম হইলেও যদি তাঁহার গৃহী শুভ্রবসন ধারী কামভোগী উপাসক শ্রাবকগণ পণ্ডিত, বিনীত, বিশারদ, যোগক্ষেম প্রাপ্ত, সদ্ধর্মের সম্যক ব্যাখ্যাকরণে সক্ষম না হন এবং বিরুদ্ধমতের সম্মুখীন হইলে যুক্তি দ্বারা উহাকে সম্পূর্ণরূপে পরাজিত করিয়া সর্ব সন্দেহ নিরসনপূর্বক ধর্মের উপদেশ দিতে সক্ষম না হন, তাহা হইলে ওই ব্রহ্মচর্য্য ওই কারণে অপরিপূর্ণ হয়।

গৃহী শুভ্রবসনধারী কামভোগী উপাসক শ্রাবকগণ পণ্ডিত, বিনীত, বিশারদ, যোগক্ষেম-প্রাপ্ত, সদ্ধর্মের সম্যক ব্যাখ্যাকরণে সক্ষম হন এবং বিরুদ্ধমতের সম্মুখীন হইলে যুক্তি দ্বারা উহাকে সম্পূর্ণরূপে পরাজিত করিয়া সর্ব সন্দেহ নিরসনপূর্বক ধর্মের উপদেশ দিতে সক্ষম হইলেও যদি তাঁহার গৃহিণী শুভ্রবসনা ব্রহ্মচারিনী উপাসিকা শ্রাবিকাগণ-পণ্ডিত, বিনীত, বিশারদ, যোগক্ষেমপ্রাপ্ত, সদ্ধর্মের সম্যক ব্যাখ্যাকরণে সক্ষম না হন এবং বিরুদ্ধমতের সম্মুখীন হইলে যুক্তি দ্বারা উহাকে সম্পূর্ণরূপে পরাজিত করিয়া সর্ব সন্দেহ নিরসনপূর্বক ধর্মের উপদেশ দিতে সক্ষম না হন, তাহা হইলে ওই ব্রহ্মচর্য্য ওই কারণে অপরিপূর্ণ হয়।

গৃহিণী শুভ্রবসনা ব্রহ্মচারিনী উপাসিকা শ্রাবিকাগণ পণ্ডিত, বিনীত, বিশারদ, যোগক্ষেম-প্রাপ্ত, সদ্ধর্মের সম্যক ব্যাখ্যাকরণে সক্ষম হন এবং বিরুদ্ধমতের সম্মুখীন হইলে যুক্তি দ্বারা উহাকে সম্পূর্ণরূপে পরাজিত করিয়া সর্ব সন্দেহ নিরসনপূর্বক ধর্মের উপদেশ দিতে সক্ষম হইলেও যদি তাঁহার গৃহিণী শুভ্র বসনা কামভোগিনী উপাসিকা শ্রাবিকাগণ পণ্ডিত, বিনীত, বিশারদ, যোগক্ষেমপ্রাপ্ত, সদ্ধর্মের সম্যক ব্যাখ্যাকরণে সক্ষম না হন এবং বিরুদ্ধমতের সম্মুখীন হইলে যুক্তি দ্বারা উহাকে সম্পূর্ণরূপে পরাজিত করিয়া সর্ব সন্দেহ নিরসনপূর্বক ধর্মের উপদেশ দিতে সক্ষম না হন, তাহা হইলে ওই ব্রহ্মচর্য্য ওই কারণে অপরিপূর্ণ হয়।

গৃহিণী শুভ্র বসনা কামভোগিনী উপাসিকা শ্রাবিকাগণ পণ্ডিত, বিনীত, বিশারদ, যোগক্ষেম-প্রাপ্ত, সদ্ধর্মের সম্যক ব্যাখ্যাকরণে সক্ষম হইলেও যদি ব্রহ্মচর্য্য সমৃদ্ধ, স্ফীত, বিস্তৃত, বহুজনাদৃত, বিশেষত্ব প্রাপ্ত, সর্বসাধারণে সুপ্রকাশিত না হয়, তাহা হইলে ওই ব্রহ্মচর্য্য ওই কারণে অপরিপূর্ণ হয়।

ব্রহ্মচর্য্য সমৃদ্ধ, স্ফীত, বিস্তৃত, বহুজনাদৃত, বিশেষত্ব প্রাপ্ত, সর্বসাধারণে সুপ্রকাশিত হইলেও যদি শ্রেষ্ঠ লাভ ও শ্রেষ্ঠ যশ প্রাপ্ত না হয়, তাহা হইলে ওই ব্রহ্মচর্য্য ওই কারণে অপরিপূর্ণ হয়।

চুন্দ, যখন ব্রহ্মচর্য্য উক্ত প্রকার অঙ্গসমূহ সম্পন্ন হইলে এবং শাস্তা- স্থবির, দীর্ঘ অভিজ্ঞতা সম্পন্ন, বহুবর্ষপ্রব্রজিত, পূর্ণায়ু এবং বার্ধক্যে উপনীত হইলে, যদি তাঁহার বয়োবৃদ্ধ ভিক্ষু শ্রাবকগণ পণ্ডিত, বিনীত বিশারদ, যোগক্ষেম-প্রাপ্ত, সদ্ধর্মের সম্যক ব্যাখ্যাকরণে সক্ষম হন এবং বিরুদ্ধমতের সম্মুখীন হইলে যুক্তি দ্বারা উহাকে সর্ম্পূণরূপে পরাজিত করিয়া সর্ব সন্দেহ নিরসনপূর্বক ধর্মের উপদেশ দিতে সক্ষম হন, তাহা হইলে ওই ব্রহ্মচর্য্য ওই কারণে পরিপূর্ণ হয়।

মধ্যবয়স্ক ভিক্ষু শ্রাবকগণ পণ্ডিত, বিনীত বিশারদ, যোগক্ষেম-প্রাপ্ত, সদ্ধর্মের সম্যক ব্যাখ্যাকরণে সক্ষম হন এবং বিরুদ্ধমতের সম্মুখীন হইলে যুক্তি দ্বারা উহাকে সর্ম্পূণরূপে পরাজিত করিয়া সর্ব সন্দেহ নিরসন পূর্বক ধর্মের উপদেশ দিতে সক্ষম হন, তাহা হইলে ওই ব্রহ্মচর্য্য ওই কারণে পরিপূর্ণ হয়।

নব ভিক্ষু শ্রাবকগণ পণ্ডিত, বিনীত বিশারদ, যোগক্ষেম-প্রাপ্ত, সদ্ধর্মের সম্যক ব্যাখ্যাকরণে সক্ষম হন এবং বিরুদ্ধমতের সম্মুখীন হইলে যুক্তি দ্বারা উহাকে সর্ম্পূণরূপে পরাজিত করিয়া সর্ব সন্দেহ নিরসনপূর্বক ধর্মের উপদেশ দিতে সক্ষম হন, তাহা হইলে ওই ব্রহ্মচর্য্য ওই কারণে পরিপূর্ণ হয়।

বয়োবৃদ্ধা ভিক্ষুণী শ্রাবিকাগণ পণ্ডিত, বিনীত বিশারদ, যোগক্ষেম-প্রাপ্ত, সদ্ধর্মের সম্যক ব্যাখ্যাকরণে সক্ষম হন এবং বিরুদ্ধমতের সম্মুখীন হইলে যুক্তি দ্বারা উহাকে সর্ম্পূণরূপে পরাজিত করিয়া সর্ব সন্দেহ নিরসন পূর্বক ধর্মের উপদেশ দিতে সক্ষম হন, তাহা হইলে ওই ব্রহ্মচর্য্য ওই কারণে পরিপূর্ণ হয়।

মধ্যবয়স্কা ভিক্ষুণী শ্রাবিকাগণ পণ্ডিত, বিনীত বিশারদ, যোগক্ষেম-প্রাপ্ত, সদ্ধর্মের সম্যক ব্যাখ্যাকরণে সক্ষম হন এবং বিরুদ্ধমতের সম্মুখীন হইলে যুক্তি দ্বারা উহাকে সর্ম্পূণরূপে পরাজিত করিয়া সর্ব সন্দেহ নিরসনপূর্বক ধর্মের উপদেশ দিতে সক্ষম হন, তাহা হইলে ওই ব্রহ্মচর্য্য ওই কারণে পরিপূর্ণ হয়।

নবা ভিক্ষুণী শ্রাবিকাগণ পণ্ডিত, বিনীত বিশারদ, যোগক্ষেম-প্রাপ্ত, সদ্ধর্মের সম্যক ব্যাখ্যাকরণে সক্ষম হন এবং বিরুদ্ধমতের সম্মুখীন হইলে যুক্তি দ্বারা উহাকে সর্ম্পূণরূপে পরাজিত করিয়া সর্ব সন্দেহ নিরসনপূর্বক ধর্মের উপদেশ দিতে সক্ষম হন, তাহা হইলে ওই ব্রহ্মচর্য্য ওই কারণে পরিপূর্ণ হয়।

গৃহী শুভ্রবসনধারী ব্রহ্মচারী উপাসক শ্রাবকগণ পণ্ডিত, বিনীত বিশারদ, যোগক্ষেম-প্রাপ্ত, সদ্ধর্মের সম্যক ব্যাখ্যাকরণে সক্ষম হন এবং বিরুদ্ধমতের সম্মুখীন হইলে যুক্তি দ্বারা উহাকে সর্ম্পূণরূপে পরাজিত করিয়া সর্ব সন্দেহ নিরসনপূর্বক ধর্মের উপদেশ দিতে সক্ষম হন, তাহা হইলে ওই ব্রহ্মচর্য্য ওই কারণে পরিপূর্ণ হয়।

গৃহী শুভ্রবসনধারী কামভোগী উপাসক শ্রাবকগণ পণ্ডিত, বিনীত বিশারদ, যোগক্ষেম-প্রাপ্ত, সদ্ধর্মের সম্যক ব্যাখ্যাকরণে সক্ষম হন এবং বিরুদ্ধমতের সম্মুখীন হইলে যুক্তি দ্বারা উহাকে সর্ম্পূণরূপে পরাজিত করিয়া সর্ব সন্দেহ নিরসনপূর্বক ধর্মের উপদেশ দিতে সক্ষম হন, তাহা হইলে ওই ব্রহ্মচর্য্য ওই কারণে পরিপূরণ হয়।

গৃহিণী শুভ্রবসনা ব্রহ্মচারিণী উপাসিকা শ্রাবিকাগণ পণ্ডিত, বিনীত বিশারদ, যোগক্ষেম-প্রাপ্ত, সদ্ধর্মের সম্যক ব্যাখ্যাকরণে সক্ষম হন এবং বিরুদ্ধমতের সম্মুখীন হইলে যুক্তি দ্বারা উহাকে সর্ম্পূণরূপে পরাজিত করিয়া সর্ব সন্দেহ নিরসনপূর্বক ধর্মের উপদেশ দিতে সক্ষম হন, তাহা হইলে ওই ব্রহ্মচর্য্য ওই কারণে পরিপূর্ণ হয়।

গৃহিণী শুভ্রবসনা কামভোগিনী উপাসিকা শ্রাবিকাগণ পণ্ডিত, বিনীত বিশারদ, যোগক্ষেম-প্রাপ্ত, সদ্ধর্মের সম্যক ব্যাখ্যাকরণে সক্ষম হন এবং বিরুদ্ধমতের সম্মুখীন হইলে যুক্তি দ্বারা উহাকে সর্ম্পূণরূপে পরাজিত করিয়া সর্ব সন্দেহ নিরসনপূর্বক ধর্মের উপদেশ দিতে সক্ষম হন, তাহা হইলে ওই ব্রহ্মচর্য্য ওই কারণে পরিপূর্ণ হয়।

ব্রহ্মচর্য্য সমৃদ্ধ, স্ফীত, বিস্তৃত, বহুজনাদৃত, বিশেষত্বপ্রাপ্ত, সর্বসাধারণে সুপ্রকাশিত হয় এবং শ্রেষ্ঠ লাভ ও শ্রেষ্ঠ যশ প্রাপ্ত হয়, তাহা হইলে ওই ব্রহ্মচর্য্য ওই কারণে পরিপূর্ণ হয়।

চুন্দ, যখন ব্রহ্মচর্য্য উক্ত প্রকার অঙ্গসম্পন্ন হয় এবং তৎসহ শ্রেষ্ঠ লাভ ও শ্রেষ্ঠ যশ প্রাপ্ত হয়, তখন ওই ব্রহ্মচর্য্য ওই কারণে পরিপূর্ণ হয়।

১৭৫. চুন্দ, আমি এক্ষণে অর্হৎ সম্যকসম্বুদ্ধ শাস্তারূপে জগতে আবির্ভূত হইয়াছি, ধর্মও সুব্যাখ্যাত, সুপ্রচারিত, লক্ষ্যে উপনীত করিতে ও শান্তি প্রদানে সক্ষম এবং সম্যকসম্বুদ্ধ কর্তৃক ঘোষিত, শ্রাবকগণও সদ্ধর্মে পারদর্শী, সর্বাঙ্গ পরিপূর্ণ ব্রহ্মচর্য্য তাঁহাদের নিকট প্রকট, বিবৃত, ব্যাপক ও বিস্ময়কররূপে প্রকাশিত হইয়াছে, সর্বজনমধ্যে ঘোষিত হইয়াছে। চুন্দ, আমি এক্ষণে শাস্তা থের দীর্ঘ অভিজ্ঞতাসম্পন্ন, বহুবর্ষ প্রব্রজিত, পূর্ণায়ু ও বার্ধক্যে উপনীত।

চুন্দ, আমার ভিক্ষু শ্রাবকগণ আছেন তাঁহারা থের, পণ্ডিত, বিনীত, বিশারদ, যোগক্ষেম-প্রাপ্ত, সদ্ধর্মের সম্যক ব্যাখ্যাকরণে সক্ষম, বিরুদ্ধমতের সম্মুখীন হইলে যুক্তি দ্বারা উহাকে সম্পূর্ণরূপে পরাজিত করিয়া সর্ব সন্দেহ নিরসনপূর্বক ধর্মের উপদেশ দিতে সক্ষম। আমার মধ্যবয়স্ক পণ্ডিত ভিক্ষু শ্রাবকগণ আছেন তাঁহারা থের, পণ্ডিত, বিনীত, বিশারদ, যোগক্ষেম-প্রাপ্ত, সদ্ধর্মের সম্যক ব্যাখ্যাকরণে সক্ষম, বিরুদ্ধমতের সম্মুখীন হইলে যুক্তি দ্বারা উহাকে সম্পূর্ণরূপে পরাজিত করিয়া সর্ব সন্দেহ নিরসনপূর্বক ধর্মের উপদেশ দিতে সক্ষম। আমার নব ভিক্ষু শ্রাবকগণ আছেন তাঁহারা থের, পণ্ডিত, বিনীত, বিশারদ, যোগক্ষেম-প্রাপ্ত, সদ্ধর্মের সম্যক ব্যাখ্যাকরণে সক্ষম, বিরুদ্ধমতের সম্মুখীন হইলে যুক্তি দ্বারা উহাকে সম্পূর্ণরূপে পরাজিত করিয়া সর্ব সন্দেহ নিরসনপূর্বক ধর্মের উপদেশ দিতে সক্ষম। আমার থেরী ভিক্ষুণী শ্রাবিকাগণ আছেন তাঁহারা থেরী, পণ্ডিত, বিনীত, বিশারদ, যোগক্ষেম-প্রাপ্ত, সদ্ধর্মের সম্যক ব্যাখ্যাকরণে সক্ষম, বিরুদ্ধমতের সম্মুখীন হইলে যুক্তি দ্বারা উহাকে সম্পূর্ণরূপে পরাজিত করিয়া সর্ব সন্দেহ নিরসনপূর্বক ধর্মের উপদেশ দিতে সক্ষম। আমার মধ্যবয়স্কা ভিক্ষুণী শ্রাবিকাগণ আছেন তাঁহারা থেরী, পণ্ডিত, বিনীত, বিশারদ, যোগক্ষেম-প্রাপ্ত, সদ্ধর্মের সম্যক ব্যাখ্যাকরণে সক্ষম, বিরুদ্ধমতের সম্মুখীন হইলে যুক্তি দ্বারা উহাকে সম্পূর্ণরূপে পরাজিত করিয়া সর্ব সন্দেহ নিরসনপূর্বক ধর্মের উপদেশ দিতে সক্ষম। আমার নবা ভিক্ষুণী শ্রাবিকাগণ আছেন তাঁহারা থেরী, পণ্ডিত, বিনীত, বিশারদ, যোগক্ষেম-প্রাপ্ত, সদ্ধর্মের সম্যক ব্যাখ্যাকরণে সক্ষম, বিরুদ্ধমতের সম্মুখীন হইলে যুক্তি দ্বারা উহাকে সম্পূর্ণরূপে পরাজিত করিয়া সর্ব সন্দেহ নিরসনপূর্বক ধর্মের উপদেশ দিতে সক্ষম। আমার উপাসক শ্রাবকগণ আছেন তাঁহারা গৃহী, শ্বেতাম্বর-পরিহিত ব্রহ্মচারী। আমার ওইরূপ গৃহী শ্রাবকগণ আছেন যাঁহারা বিত্তসম্পন্ন। আমার উপাসিকা শ্রাবিকাগণ আছেন তাঁহারা গৃহিণী; শ্বেতাম্বর পরিহিতা, ব্রহ্মচারিণী। আমার ওইরূপ উপাসিকা শ্রাবিকাগণ আছেন যাঁহারা বিত্তসম্পন্ন পণ্ডিত, বিনীত, বিশারদ, যোগক্ষেম-প্রাপ্ত, সদ্ধর্মের সম্যক ব্যাখ্যাকরণে সক্ষম, বিরুদ্ধমতের সম্মুখীন হইলে যুক্তি দ্বারা উহাকে সম্পূর্ণরূপে পরাজিত করিয়া সর্ব সন্দেহ নিরসন পূর্বক ধর্মের উপদেশ দিতে সক্ষম। আমার ব্রহ্মচর্য্য সমৃদ্ধ, স্ফীত, বিস্তৃত, বহুজনাদৃত, বিশেষত্বপ্রাপ্ত, সর্বসাধারণের সুপ্রকাশিত।

১৭৬. চুন্দ, বর্তমানে যে-সকল শাস্তা পৃথিবীতে আবির্ভূত হইয়াছেন, তুলনায় তাঁহাদের মধ্যে আমি অপর একজন শাস্তাও দেখি না যিনি আমার ন্যায় লাভাগ্র ও যশাগ্রপ্রাপ্ত। চুন্দ, বর্তমানে পৃথিবীতে যে-সকল সংঘ অথবা গণের আবির্ভাব হইয়াছে, তুলনায় তাহাদের মধ্যে আমি একটি সংঘও দেখি না যাহা ভিক্ষুসংঘের ন্যায় লাভাগ্র ও যশাগ্রপ্রাপ্ত। চুন্দ, সম্যক ভাষী যাহাকে বলিবেন “সর্বাকারসম্পন্ন, সর্বাকার-পরিপূর্ণ, অন্যূন, অনধিক, সুব্যাখ্যাত, পরিপূর্ণাঙ্গ, সুপ্রকাশিত ব্রহ্মচর্য্য,” তাহা এই ব্রহ্মচর্য্য। চুন্দ, উদ্দক রামপুত্ত এইরূপ বলিতেন, “দেখিয়াও দেখে না।” কী দেখিয়াও দেখে না? উত্তমরূপে শাণিত ক্ষুরের তলদেশ দেখে, উহার ধার দেখে না। ইহাকেই বলে “দেখিয়াও দেখে না।” চুন্দ, উদ্দক রামপুত্ত কথিত ক্ষুর সম্বন্ধীয় বাক্য হীন, গ্রাম্য, সাধারণোচিত, অনার্য অনর্থ-সংহিত। চুন্দ, সম্যকভাষী যখন বলিবেন “দেখিয়াও দেখে না,” তখন তিনি এইরূপ বলিবেন, দেখিয়াও দেখে না। কী দেখিয়াও দেখে না? এই প্র্রকার সর্বাকারসম্পন্ন, সর্বাকার-পরিপূর্ণ, অন্যূন, অনধিক, সুব্যাখ্যাত, পরিপূর্ণাঙ্গ, সুপ্রকাশিত ব্রহ্মচর্য্য। ইহাই দেখে। উহাকে বিশুদ্ধতর করিবার অভিপ্রায়ে যদি উহা হইতে কোনো অংশ বিচ্ছিন্ন করে তাহা হইলে দেখে না। উহাকে পূর্ণতর করিবার অভিপ্রায়ে যদি উহাতে কিছু প্রক্ষেপ করে, তাহা হইলে দেখে না। ইহাকেই বলে দেখিয়াও দেখে না। চুন্দ, সম্যকভাষী যদি সর্বাকারসম্পন্ন, সর্বাকার-পরিপূর্ণ, অন্যূন, অনধিক, সুব্যাখ্যাত, পরিপূর্ণাঙ্গ, সুপ্রকাশিত ব্রহ্মচর্যের উল্লেখ করেন, তাহা হইলে তাঁহাকে এই ব্রহ্মচর্যেরই উল্লেখ করিতে হইবে।

১৭৭. অতএব, চুন্দ, আমার অনুভূত যে-সকল সত্য আমি তোমাদিগকে উপদেশ দিয়াছি উহা সকলে একত্রিত ও মিলিত হইয়া, বহুজনের, দেবমনুষ্যের হিত ও সুখার্থ, জগতের প্রতি অনুকম্পা পরবশ হইয়া, সর্ব অর্থ ও ব্যঞ্জনের সহিত আবৃত্তি করিবে, বিবাদ করিবে না, যাহাতে এই ব্রহ্মচর্য্য দূরবিস্তৃত ও চিরস্থায়ী হয়, বহুজনের হিত ও সুখবিধায়ক হয়। চুন্দ, ওই সকল সত্য কী কী? উহা চারিস্মৃতি প্রস্থান, চারি সম্যক প্রধান, চারি ঋদ্ধিপাদ, পঞ্চ ইন্দ্রিয়, পঞ্চবল, সপ্তবোজ্ঝাঙ্গ, আর্য অষ্টাঙ্গমার্গ। চুন্দ, এইগুলিই ওই সকল সত্য।

১৭৮. চুন্দ, তোমরা একত্রিত ও মিলিত হইয়া বিবাদে প্রবৃত্ত না হইয়া ওই সকল সত্যে শিক্ষিত হইবে। মনে কর কোনো সব্রহ্মচারী সংঘে ধর্ম-ভাষণ করিতেছেন। ওইস্থানে তোমাদের মনে হইতে পারে, “এই আয়ুষ্মান মিথ্যা অর্থ গ্রহণ করিতেছেন, মিথ্যা ব্যঞ্জনের প্রয়োগ করিতেছেন,” তাঁহার বাক্যের অভিনন্দনও করিবে না, নিন্দাও করিবে না। অভিনন্দন ও নিন্দা না করিয়া তাঁহাকে এইরূপ বলিতে হইবে, “আয়ুষ্মান, এই অর্থের এইরূপ এইরূপ ব্যঞ্জন, কোনটি অধিকতর প্রযোজ্য? এই সকল ব্যঞ্জনের এই এই অর্থ, কোনটি অধিকতর প্রযোজ্য?” তিনি যদি বলেন, “এই অর্থের এই সকল ব্যঞ্জন অধিকতর প্রযোজ্য, এই সকল ব্যঞ্জনের এই এই অর্থ অধিকতর প্রযোজ্য,” তাঁহার বাক্য গ্রহণও করিবে না, বর্জনও করিবে না। গ্রহণ ও বর্জন না করিয়া অর্থ ও ব্যঞ্জন তাঁহাকে উত্তমরূপে সর্ব মনোযোগের সহিত বুঝাইতে হইবে।

১৭৯. চুন্দ, মনে কর অপর একজন সব্রহ্মচারী সংঘে ধর্মভাষণ করিতেছেন। ওইস্থানে তোমাদের মনে হইতে পারে, “এই আয়ুষ্মান মিথ্যা অর্থ গ্রহণ করিতেছেন, কিন্তু ব্যঞ্জনের সম্যক প্রয়োগ করিতেছেন,” তাঁহার বাক্যের অভিনন্দনও করিবে না, নিন্দাও করিবে না। অভিনন্দন ও নিন্দা না করিয়া তাঁহাকে এইরূপ বলিতে হইবে, “আয়ুষ্মান, এই সকল ব্যঞ্জনের এই এই অর্থ, কোনটি অধিকতর প্রযোজ্য?” যদি তিনি বলেন, “আয়ুষ্মান এই সকল ব্যঞ্জনের এই এই অর্থ অধিকতর প্রযোজ্য,” তাঁহার বাক্য গ্রহণও করিবে না, বর্জনও করিবে না। গ্রহণ ও বর্জন না করিয়া অর্থ তাঁহাকে উত্তমরূপে সর্বমনোযোগের সহিত বুঝাইতে হইবে।

১৮০. চুন্দ, মনে করো অপর একজন সব্রহ্মচারী সংঘে ধর্ম-ভাষণ করিতেছেন। ওই স্থানে তোমাদের মনে হইতে পারে, “এই আয়ুষ্মান অর্থ সম্যকরূপে গ্রহণ করিতেছেন, কিন্তু ব্যঞ্জনের সম্যক প্রয়োগ করিতেছেন না,” তাঁহার বাক্যের অভিনন্দনও করিবে না, নিন্দাও করিবে না। অভিনন্দন ও নিন্দা না করিয়া তাঁহাকে এইরূপ বলিতে হইবে, “আয়ুষ্মান, এই অর্থের এই এই ব্যঞ্জন, কোনটি অধিকতর প্রযোজ্য? তিনি যদি বলেন, “এই অর্থের এই এই ব্যঞ্জন অধিকতর প্রযোজ্য,” তাঁহার বাক্য গ্রহণও করিবে না, বর্জনও করিবে না। গ্রহণ ও বর্জন না করিয়া ব্যঞ্জন তাঁহাকে উত্তমরূপে সর্বমনোযোগের সহিত বুঝাইতে হইবে।

১৮১. চুন্দ, মনে কর অপর একজন সব্রহ্মচারী সংঘে ধর্ম-ভাষণ করিতেছেন, ওইস্থানে তোমাদের মনে হইতে পারে, “এই আয়ুষ্মান অর্থ সম্যকরূপে গ্রহণ করিতেছেন, ব্যঞ্জনের সম্যক প্রয়োগ করিতেছেন,” তখন সাধুকার দিয়া তাঁহার বাক্যের অভিনন্দন ও অনুমোদন করিবে। ওইরূপ করিয়া তাঁহাকে বলিতে হইবে, “আয়ুষ্মান, আমরা সৌভাগ্যবান, আমাদের পরম সৌভাগ্য যে আমরা আপনার ন্যায় অর্থ ও ব্যঞ্জনকুশল সব্রহ্মচারী পাইয়াছি।”

১৮২. চুন্দ, এই জীবনেই যে-সকল আসবের উৎপত্তি হয়, ওই সকলের সংযমের নিমিত্ত আমি নবধর্মের উপদেশ দিতেছি। আমি যে কেবল পরজীবনের আসবসমূহের বিনাশের জন্যই ধর্মোপদেশ দিতেছি তাহা নহে; চুন্দ, আমি প্রত্যক্ষ জীবনের আসবসমূহের সংযমের জন্য এবং পরজীবনের আসবসমূহের বিনাশের জন্য ধর্মোপদেশ দিতেছি। অতএব, চুন্দ, তোমাদের জন্য আমি যে চীবরের অনুমোদন করিয়াছি উহা শীতোষ্ণের নিবারণের জন্য, দংশ-মশক-বাতাতপ-সরীসৃপের স্পর্শ নিবারণের জন্য পর্যাপ্ত, সেইরূপেই লজ্জানিবারণের জন্য পর্যাপ্ত। আমি যে পিণ্ডপাতের অনুমোদন করিয়াছি উহা এই দেহের স্থিতি এবং পুষ্টির পক্ষে পর্যাপ্ত হইবে; বিহিংসা নিবারণার্থে, ব্রহ্মচর্য্য উদ্‌যাপনার্থে পর্যাপ্ত হইবে, “এইরূপে পুরাতন বেদনার বিনাশ-সাধন করিব এবং নতুন বেদনার উৎপাদন করিব না, যাহার ফলে আমার জীবনযাত্রা নির্বাহিত হইবে এবং আমি অনিন্দ্য ও সুখবিহারী হইব।” আমি তোমাদের জন্য যে শয়নাসনের অনুমোদন করিয়াছি, উহা শীতোষ্ণের নিবারণের জন্য, দংশ-মশক-বাতাতপ-সরীসৃপের স্পর্শ নিবারণের জন্য, ঋতু প্রকোপ পরিহারের জন্য, নিভৃতবাসের আনন্দের জন্য পর্যাপ্ত হইবে। আমি তোমাদের জন্য রোগীর ওষুধ ও পথ্যাদি সম্বন্ধে যে ব্যবস্থার অনুমোদন করিয়াছি উহা উৎপন্ন ব্যাধির বেদনা নিবারণের জন্য এবং সম্পূর্ণ স্বাস্থ্যলাভের জন্য পর্যাপ্ত হইবে।

১৮৩. চুন্দ, ইহা সম্ভব যে অন্যতীর্থিয় পরিব্রাজকগণ বলিবেন, “শাক্যপুত্রীয় শ্রমণগণ সুখভোগে লিপ্ত হইয়া বিহার করেন।” চুন্দ, যে-সকল অন্যতীর্থিয় পরিব্রাজক ওইরূপ বলিবেন তাঁহাদিগকে এইরূপ বলিতে হইবে, “আয়ুষ্মান, সুখ-ভোগানুযোগ কী? উহা অনেক প্রকারের।” চুন্দ, চারি প্রকার আছে যাহা হীন, ইতরসেবিত, সাধারণজনীয়, অনার্য, নিষ্ফল, যাহা নির্বেদ[24], বিরাগ, নিরোধ, উপশম, অভিজ্ঞা, সম্বোধি এবং নির্বাণের অনুকূল নহে। কোন চারি প্রকার? চুন্দ, কোনো নির্বোধ প্রাণিহত্যা করিয়া আপনাকে সুখী অনুভব করে, প্রীত হয়, ইহাই প্রথম প্রকার সুখভোগানুযোগ। পুনশ্চ, চুন্দ, কেহ অদত্তের গ্রহণ করিয়া আপনাকে সুখী অনুভব করে, প্রীত হয়, ইহা দ্বিতীয় সুখভোগানুযোগ। পুনশ্চ, চুন্দ, কেহ মৃষাবাদ বলিয়া আপনাকে সুখী অনুভব করে, প্রীত হয়, ইহা তৃতীয় সুখভোগানুযোগ। পুনশ্চ, চুন্দ, কেহ পঞ্চেন্দ্রিয়ের তৃপ্তিরূপ ভোগে বেষ্টিত হইয়া বাস করে। ইহা চতুর্থ প্রকার সুখভোগানুযোগ। চুন্দ, এই সকলই চারি প্রকার সুখভোগ যাহা হীন ইতরসেবিত, সাধারণজনীয়, অনার্য, নিষ্ফল, যাহা নির্বেদ, বিরাগ, নিরোধ, উপশম, অভিজ্ঞা, সম্বোধি এবং নির্বাণের অনুকূল নহে।

চুন্দ, ইহা সম্ভব যে অন্যতীর্থিয়গণ জিজ্ঞাসা করিবে, “শাক্যপুত্রীয় শ্রমণগণ কি ওই সকল চারি প্রকার সুখভোগে অনুযুক্ত হইয়া বিহার করেন? “তাহা নহে” এইরূপ উত্তর উহাদিগকে দিতে হইবে, তাহারা সম্যকভাষী হইবে না, মিথ্যা কুৎসা রটনা করিবে।

১৮৪. চুন্দ, চারি প্রকার সুখভোগানুযোগ আছে যাহা সম্পূর্ণরূপে নির্বেদ, বিরাগ, নিরোধ, উপশম, অভিজ্ঞা, সম্বোধি এবং নির্বাণের অনুকূল। কোন চারি প্রকার? চুন্দ, ভিক্ষু কাম হইতে বিবিক্ত হইয়া, অকুশলধর্ম হইতে বিবিক্ত হইয়া সবিতর্ক সবিচার বিবেকজ প্রীতিসুখ-মণ্ডিত প্রথম ধ্যান লাভ করিয়া বিহার করেন। ইহাই প্রথম প্রকার। পুনশ্চ, চুন্দ, ভিক্ষু বিতর্ক-বিচারের উপশমে আধ্যাত্মিক শান্তিপ্রদায়ী, চিত্তের একাগ্রতা সম্পাদনকারী অবিতর্ক অবিচার সমাধিজ প্রীতিসুখ-মণ্ডিত দ্বিতীয় ধ্যান লাভ করিয়া বিহার করেন। ইহাই দ্বিতীয় প্রকার। পুনশ্চ, চুন্দ, ভিক্ষু প্রীতিতেও বৈরাগ্য উৎপাদন করিয়া... তৃতীয় ধ্যান লাভ করিয়া বিহার করেন। ইহাই তৃতীয় প্রকার। পুনশ্চ, চুন্দ, ভিক্ষু সুখ ও দুঃখ উভয়ই বর্জন করিয়া... চতুর্থ ধ্যান লাভ করিয়া বিহার করেন। ইহাই চতুর্থ প্রকার। এই সকল চারি সুখভোগানুযোগ যাহা সম্পূর্ণরূপে নির্বেদ, বিরাগ, নিরোধ, উপশম, অভিজ্ঞা, সম্বোধি ও নির্বাণের অনুকূল। চুন্দ, ইহা সম্ভব যে অন্যতীর্থিয় পরিব্রাজকগণ বলিবেন, “শাক্যপুত্রীয় শ্রমণগণ এই সকল চারি সুখভোগে অনুযুক্ত হইয়া বিহার করেন।” এইরূপ ক্ষেত্রে তাঁহাদিগকে বলিতে হইবে, “আপনারা যথার্থ বলিয়াছেন,” তাঁহারা সম্যকভাষী হইবেন, মিথ্যা কুৎসারটনাকারী হইবেন না।

১৮৫. চুন্দ, ইহা সম্ভব যে অন্যতীর্থিয় পরিব্রাজকগণ বলিবেন, “যাঁহারা এই চারি সুখভোগে অনুযুক্ত হইয়া বিহার করেন, তাঁহাদের কি ফল লাভ হইবে, কি ইষ্ট সাধিত হইবে?” তাঁহাদিগকে এইরূপ বলিতে হইবে, “যাঁহারা ওই চারি প্রকার সুখভোগে অনুযুক্ত হইয়া বিহার করেন তাঁহাদের চারি প্রকার ফললাভ হইতে পারে, চারি প্রকার ইষ্ট সাধিত হইতে পারে। কী কী প্রকার? এইস্থলে ভিক্ষু ত্রিবিধ সংযোজনের[25] ক্ষয়হেতু স্রোতাপন্ন ও দুর্গতিমুক্ত হন, তাঁহার সম্বোধি প্রাপ্তি অবশ্যম্ভাবী। ইহা প্রথম ফল, প্রথম ইষ্ট। পুনশ্চ, ভিক্ষু ত্রিবিধ সংযোজনের ক্ষয়হেতু রাগ, দ্বেষ ও মোহের নাশে সকৃদাগামী হইয়া মাত্র একবার এই জগতে আগমন করিয়া দুঃখের অন্তসাধন করেন। ইহা দ্বিতীয় ফল, দ্বিতীয় ইষ্ট। পুনশ্চ, ভিক্ষু পঞ্চ অবরভাগীয়[26] সংযোজনের ক্ষয়হেতু স্বর্গলোকে উৎপন্ন হইয়া তথায় পরিনির্বাণ লাভ করেন, ওই স্থান হইতে তাঁহার পুনরাগমন হয় না। ইহা তৃতীয় ফল, তৃতীয় ইষ্ট। পুনশ্চ, ভিক্ষু আসবসমূহের ক্ষয়হেতু অনাসব চিত্তবিমুক্তি এবং প্রজ্ঞাবিমুক্তি এই জগতেই স্বয়ং জানিয়া ও উপলব্ধি করিয়া বিহার করেন। ইহা চতুর্থ ফল, চতুর্থ ইষ্ট। যাঁহারা উক্ত চারি প্রকার সুখভোগে অনুযুক্ত হইয়া বিহার করেন, তাঁহাদের এই চারি প্রকার ফল লাভ হইতে পারে, চারি প্রকার ইষ্ট সাধিত হইতে পারে।”

১৮৬. চুন্দ, ইহা সম্ভব যে অন্যতীর্থিয় পরিব্রাজকগণ বলিবেন, “শাক্যপুত্রীয় শ্রমণগণ ধর্মে অপ্রতিষ্ঠ হইয়া বিহার করেন।” চুন্দ, তাঁহাদিগকে এইরূপ বলিতে হইবে, “আয়ুষ্মান, জ্ঞান ও দর্শনসম্পন্ন ভগবান অর্হৎ সম্যকসম্বুদ্ধ কর্তৃক শ্রাবকগণের নিকট ধর্ম উপদিষ্ট ও ঘোষিত হইয়াছে, ওই ধর্ম যাবজ্জীবন অনুল্লঙ্ঘনীয়। যেইরূপ গভীররূপে প্রোথিত প্রস্তর অথবা লৌহস্তম্ভ অচল অটল হইয়া অবস্থান করে, সেইরূপই জ্ঞান ও দর্শনসম্পন্ন ভগবান অর্হৎ সম্যকসম্বুদ্ধ কর্তৃক শ্রাবকগণের নিকট উপদিষ্ট ও ঘোষিত ধর্ম যাবজ্জীবন অনুল্লঙ্ঘনীয়। যে ভিক্ষু অর্হৎ, ক্ষীণাসব, উদ্‌যাপিত-ব্রহ্মচর্য্য, কৃত-কৃত্য, ভারমুক্ত, পরমার্থপ্রাপ্ত, ভববন্ধন-মুক্ত, সম্যক জ্ঞান-বিমুক্ত, নয় প্রকার কর্ম তদ্‌ দ্বারা কৃত হওয়া অসম্ভব। ক্ষীণাসব ভিক্ষু স্বেচ্ছাপ্রণোদিত হইয়া প্রাণিহত্যা করণে অসমর্থ, চৌর্যকথিত অদত্তের গ্রহণে অসমর্থ, মৈথুন ধর্মের সেবা করিতে অসমর্থ, সংকল্পিত মিথ্যাভাষণে অসমর্থ, পূর্বে গৃহস্থজীবনে পার্থিব সুখভোগের নিমিত্ত যেইরূপ সঞ্চয় করিতেন সেইরূপ সঞ্চয় করণে অসমর্থ, রাগ, দ্বেষ ও মোহের বশবর্তী হইতে অসমর্থ, ভয়াভিভূত হইতে অসমর্থ। যে ভিক্ষু অর্হৎ, ক্ষীণাসব, উদ্‌যাপিত-ব্রহ্মচর্য্য, কৃত-কৃত্য, ভারমুক্ত, পরমার্থপ্রাপ্ত, ভববন্ধন-মুক্ত, সম্যক জ্ঞান-বিমুক্ত এই নয় প্রকার কর্ম তদ্‌ দ্বারা কৃত হওয়া অসম্ভব।

১৮৭. চুন্দ, ইহা সম্ভব যে অন্যতীর্থীয় পরিব্রাজকগণ বলিবেন, “শ্রমণ গৌতম অতীত সম্বন্ধে অসীম জ্ঞান-দর্শন প্রকাশ করেন, কিন্তু অনাগত সম্বন্ধে ওইরূপ জ্ঞান-দর্শন প্রকাশ করেন না; ইহা কী প্রকার? কেন এইরূপ হয়?” নির্বোধ অজ্ঞান অন্যতীর্থীয় পরিব্রাজকগণ এক প্রকার জ্ঞান-দর্শন দ্বারা অন্য প্রকার জ্ঞান-দর্শন জ্ঞাপিতব্য মনে করে। চুন্দ, অতীত সম্বন্ধে তথাগতের বিজ্ঞান স্মৃতি-অনুসারী। তিনি যতদূর ইচ্ছা ততদূর অনুস্মরণ করেন। ভবিষ্যদ্বিষয়ে তথাগতের বোধিজ জ্ঞান উৎপন্ন হয়, “ইহা অন্তিম জন্ম, আর পুনর্জন্ম নাই।”

চুন্দ, যদি অতীত মিথ্যা হয়, তথ্যানুরূপ না হয়, যদি উহা নিষ্ফল হয়, তাহা হইলে তথাগত ওই বিষয়ে কিছু বলেন না। যদি অতীত সত্য ও তথ্যানুরূপ হয়, কিন্তু অনর্থক হয়, তাহা হইলেও তথাগত ওই বিষয়ে কিছু বলেন না। যদি অতীত সত্য, তথ্যানুরূপ এবং ইষ্টসাধক হয়, তাহা হইলে তথাগত ওই প্রশ্নের উত্তর দান সম্বন্ধে কালজ্ঞ হন।

চুন্দ, যদি ভবিষ্যত মিথ্যা হয়, তথ্যানুরূপ না হয়, যদি উহা নিষ্ফল হয়, তাহা হইলে তথাগত ওই বিষয়ে কিছু বলেন না। যদি ভবিষ্যত সত্য ও তথ্যানুরূপ হয়, কিন্তু অনর্থক হয়, তাহা হইলেও তথাগত ওই বিষয়ে কিছু বলেন না। যদি ভবিষ্যত সত্য, তথ্যানুরূপ এবং ইষ্টসাধক হয়, তাহা হইলে তথাগত ওই প্রশ্নের উত্তর দান সম্বন্ধে কালজ্ঞ হন।

চুন্দ, যদি বর্তমান মিথ্যা হয়, তথ্যানুরূপ না হয়, যদি উহা নিষ্ফল হয়, তাহা হইলে তথাগত ওই বিষয়ে কিছু বলেন না। যদি বর্তমান সত্য ও তথ্যানুরূপ হয়, কিন্তু অনর্থক হয়, তাহা হইলেও তথাগত ওই বিষয়ে কিছু বলেন না। যদি বর্তমান সত্য, তথ্যানুরূপ এবং ইষ্টসাধক হয়, তাহা হইলে তথাগত ওই প্রশ্নের উত্তর দান সম্বন্ধে কালজ্ঞ হন।

১৮৮. এইরূপে চুন্দ, অতীত, ভবিষ্যত ও বর্তমান ধর্মসমূহে তথাগত কালবাদী, ভূতবাদী, অর্থবাদী, ধর্মবাদী ও বিনয়বাদী। তন্নিমিত্ত তিনি তথাগত উক্ত হন।

চুন্দ, দেবলোক, মারলোক, ব্রহ্মলোক, শ্রমণ-ব্রাহ্মণসহ এই জগৎ ও সর্বদেবমনুষ্য কর্তৃক যাহা দৃষ্ট, শ্রুত, অনুভূত, বিজ্ঞাত, প্রাপ্ত, পর্যেষিত, মনে বিচারিত, ওই সমস্তই তথাগতের জ্ঞাত। তন্নিমিত্ত তিনি তথাগত উক্ত হন। চুন্দ, যে রাত্রিতে তথাগত অনুত্তর সম্যক সম্বোধি প্রাপ্ত হইয়াছিলেন এবং যে রাত্রে তিনি উপাধিশূন্য নির্বাণ-ধাতুতে পরিনির্বৃত হইয়াছিলেন, এই দুই সময়ের অন্তরে তিনি আলোচনা, কথোপকথন ও নির্দেশ দানের কালে যাহা বলিয়াছেন, তৎসমস্তই সত্য, উহার অন্যথা নাই। তন্নিমিত্ত তিনি তথাগত উক্ত হন। চুন্দ, তথাগত বাক্যানুরূপ কর্মকারী, কর্মানুরূপ ভাষণকারী। এইরূপে, চুন্দ, তিনি যথাবাদী তথাকারী, যথাকারী তথাবাদী, এই নিমিত্ত তিনি তথাগত উক্ত হন। দেবলোক, মারলোক, ব্রহ্মলোক শ্রমণ-ব্রাহ্মণসহ এই জগৎ ও সর্বদেবমনুষ্যের মধ্যে তথাগত সর্ববিজয়ী, অপরাজিত, সর্বদর্শী, সর্বশক্তিমান। এই নিমিত্ত তিনি তথাগত উক্ত হন।

১৮৯. চুন্দ, ইহা সম্ভব যে অন্যতীর্থিয় পরিব্রাজকগণ বলিবেন, “আয়ুষ্মান, মরণের পর তথাগতের অস্তিত্ব থাকে? ইহাই কী সত্য, অন্যপ্রকার দৃষ্টি মিথ্যা?” যাঁহারা এইরূপ বলেন তাঁহাদিগকে বলিতে হইবে, “আয়ুষ্মান, ভগবান বলেন নাই, “মরণের পর তথাগতের অস্তিত্ব থাকে, ইহাই সত্য, অন্যপ্রকার দৃষ্টি মিথ্যা।” ইহা সম্ভব যে অন্যতীর্থিয় পরিব্রাজকগণ বলিবেন, “মরণের পর তথাগতের অস্তিত্ব থাকে না, ইহাই কী সত্য, অন্যপ্রকার দৃষ্টি মিথ্যা?” যাঁহারা এইরূপ বলেন তাঁহাদিগকে বলিতে হইবে, “ভগবান ইহাও বলেন নাই।” সম্ভবত অন্যতীর্থিয় পরিব্রাজকগণ বলিবেন, “মরণের পর তথাগতের অস্তিত্ব থাকে এবং থাকেও না ইহাই সত্য অন্যপ্রকার দৃষ্টি মিথ্যা? যাঁহারা এইরূপ বলেন তাহাদিগকে বলিতে হইবে “আয়ুষ্মান, ভগবান বলেন নাই; মরণের পর তথাগতের অস্তিত্ব থাকে এবং থাকে না তাহাও নয়, ইহাই কী সত্য, অন্যপ্রকার দৃষ্টি মিথ্যা?” এইরূপ ক্ষেত্রে ওই সকল পরিব্রাজকদিগকে ওই একই প্রকার উত্তর দিতে হইবে।

চুন্দ, ইহা সম্ভব যে অন্যতীর্থিয় পরিব্রাজকগণ বলিবেন, “আয়ুষ্মান, শ্রমণ গৌতম কর্র্তৃক ইহা কেন প্রকাশিত হয় নাই?” এইরূপ ক্ষেত্রে তাহাদিগকে বলিতে হইবে, “এই প্রশ্ন অর্থ-সংহিত নহে, ধর্ম-সংহিত নহে, সর্বোচ্চ ব্রহ্মচর্যের অনুকূল নহে; নির্বেদ, বিরাগ, নিরোধ, উপশম, অভিজ্ঞা, সম্বোধি, নির্বাণের অনুকূল নহে। এই কারণে ভগবান কর্তৃক ইহা প্রকাশিত হয় নাই।

১৯০. চুন্দ, ইহা সম্ভব যে অন্যতীর্থিয় পরিব্রাজকগণ বলিবেন, “আয়ুষ্মান, শ্রমণ গৌতম কোন প্রশ্নের সমাধান করিয়াছেন?” এইরূপ ক্ষেত্রে তাঁহাদিগকে বলিতে হইবে, “ভগবান দুঃখ কী তাহা প্রকাশ করিয়াছেন, দুঃখের উৎপত্তি, দুঃখের নিরোধ এবং দুঃখ-নিরোধগামী মার্গ প্রকাশ করিয়াছেন।

চুন্দ, ওই সকল পরিব্রাজকগণ জিজ্ঞাসা করিতে পারেন, “কী হেতু শ্রমণ গৌতম ওই সকল প্রকাশ করিয়াছেন?” এইরূপ ক্ষেত্রে তাঁহাদিগকে বলিতে হইবে, “যেহেতু ইহা অর্থ-সংহিত, ধর্ম-সংহিত, সর্বোচ্চ ব্রহ্মচর্যের অনুকূল; নির্বেদ, বিরাগ, নিরোধ, উপশম, অভিজ্ঞা, সম্বোধি, নির্বাণের অনুকূল। এই হেতু ভগবান উহা ব্যক্ত করিয়াছেন।”

১৯১. চুন্দ, পূর্বান্তের সম্পর্কে যে-সকল দৃষ্টি আছে ওই সকল যেরূপে ব্যক্ত হওয়া উচিত আমি সেইরূপেই তোমাদের নিকট ব্যক্ত করিয়াছি; ওই সকল যেরূপে প্রকাশিত হইবার যোগ্য নয়, আমি কি সেইরূপে তোমাদের নিকট প্রকাশ করিব? অপরান্ত সম্পর্কে যে-সকল দৃষ্টি আছে ওই সকলও যেরূপে ব্যক্ত হওয়া উচিত আমি সেইরূপেই তোমাদের নিকট ব্যক্ত করিয়াছি; ওই সকল যেরূপে প্রকাশিত হইবার যোগ্য নয়, আমি কি সেইরূপে তোমাদের নিকট প্রকাশ করিব?

চুন্দ, পূর্বান্ত সম্বন্ধে যে-সকল দৃষ্টি আছে যাহা আমি যথানুরূপ তোমাদের নিকট ব্যক্ত করিয়াছি ওই সকল, এবং যে-সকল প্রকাশের যোগ্য নয়, ওই সকল কী? কোনো কোনো শ্রমণ ও ব্রাহ্মণ আছেন যাঁহারা এইরূপ বাদ ও দৃষ্টিসম্পন্ন, “আত্মা ও জগৎ শাশ্বত, ইহাই সত্য, অন্য মত মিথ্যা।”

কোনো কোনো শ্রমণ ও ব্রাহ্মণ আছেন যাঁহারা এইরূপ বাদ ও দৃষ্টিসম্পন্ন, “আত্মা ও জগৎ অশাশ্বত, ইহাই সত্য, অন্য মত মিথ্যা।”

কোনো কোনো শ্রমণ ও ব্রাহ্মণ আছেন যাঁহারা এইরূপ বাদ ও দৃষ্টিসম্পন্ন, “আত্মা ও জগৎ শাশ্বত এবং অশাশ্বত, ইহাই সত্য, অন্য মত মিথ্যা।”

কোনো কোনো শ্রমণ ও ব্রাহ্মণ আছেন যাঁহারা এইরূপ বাদ ও দৃষ্টিসম্পন্ন, “আত্মা ও জগৎ শাশ্বতও নহে, অশাশ্বতও নহে, ইহাই সত্য, অন্য মত মিথ্যা।”

কোনো কোনো শ্রমণ ও ব্রাহ্মণ আছেন যাঁহারা এইরূপ বাদ ও দৃষ্টিসম্পন্ন, “আত্মা ও জগৎ স্বয়ংকৃত, ইহাই সত্য, অন্য মত মিথ্যা।”

কোনো কোনো শ্রমণ ও ব্রাহ্মণ আছেন যাঁহারা এইরূপ বাদ ও দৃষ্টিসম্পন্ন, “আত্মা ও জগৎ পর-কৃত, ইহাই সত্য, অন্য মত মিথ্যা।”

কোনো কোনো শ্রমণ ও ব্রাহ্মণ আছেন যাঁহারা এইরূপ বাদ ও দৃষ্টিসম্পন্ন, “আত্মা ও জগৎ একাধারে স্বয়ংকৃত ও পরকৃত, ইহাই সত্য, অন্য মত মিথ্যা।”

কোনো কোনো শ্রমণ ও ব্রাহ্মণ আছেন যাঁহারা এইরূপ বাদ ও দৃষ্টিসম্পন্ন, “আত্মা ও জগৎ স্বয়ংকৃতও নহে, পরকৃতও নহে, উহারা অধীত্য-সমুৎপন্ন; ইহাই সত্য, অন্যপ্রকার দৃষ্টি মিথ্যা।

কোনো কোনো শ্রমণ ও ব্রাহ্মণ আছেন যাঁহারা এইরূপ বাদ ও দৃষ্টিসম্পন্ন, সুখ-দুঃখ শাশ্বত ইহাই সত্য, অন্যপ্রকার দৃষ্টি মিথ্যা।

কোনো কোনো শ্রমণ ও ব্রাহ্মণ আছেন যাঁহারা এইরূপ বাদ ও দৃষ্টিসম্পন্ন, সুখ-দুঃখ অশাশ্বত ইহাই সত্য, অন্যপ্রকার দৃষ্টি মিথ্যা।

কোনো কোনো শ্রমণ ও ব্রাহ্মণ আছেন যাঁহারা এইরূপ বাদ ও দৃষ্টিসম্পন্ন, সুখ-দুঃখ একাধারে শাশ্বত ও অশাশ্বত ইহাই সত্য, অন্যপ্রকার দৃষ্টি মিথ্যা।

কোনো কোনো শ্রমণ ও ব্রাহ্মণ আছেন যাঁহারা এইরূপ বাদ ও দৃষ্টিসম্পন্ন, সুখ-দুঃখ শাশ্বতও নহে, অশাশ্বতও নহে ইহাই সত্য, অন্যপ্রকার দৃষ্টি মিথ্যা।

কোনো কোনো শ্রমণ ও ব্রাহ্মণ আছেন যাঁহারা এইরূপ বাদ ও দৃষ্টিসম্পন্ন, সুখ-দুঃখ স্বয়ংকৃত ইহাই সত্য, অন্যপ্রকার দৃষ্টি মিথ্যা।

কোনো কোনো শ্রমণ ও ব্রাহ্মণ আছেন যাঁহারা এইরূপ বাদ ও দৃষ্টিসম্পন্ন, সুখ-দুঃখ পরকৃত ইহাই সত্য, অন্যপ্রকার দৃষ্টি মিথ্যা।

কোনো কোনো শ্রমণ ও ব্রাহ্মণ আছেন যাঁহারা এইরূপ বাদ ও দৃষ্টিসম্পন্ন, সুখ-দুঃখ একাধারে স্বয়ংকৃত ও পরকৃত ইহাই সত্য, অন্যপ্রকার দৃষ্টি মিথ্যা।

কোনো কোনো শ্রমণ ও ব্রাহ্মণ আছেন যাঁহারা এইরূপ বাদ ও দৃষ্টিসম্পন্ন, সুখ-দুঃখ স্বয়ংকৃত ও নহে, পরকৃতও নহে, উহারা অধীত্য-সমুৎপন্ন। ইহাই সত্য, অন্যপ্রকার দৃষ্টি মিথ্যা।

১৯২. চুন্দ, যে-সকল শ্রমণ ও ব্রাহ্মণগণ বলেন, “আত্মা ও জগৎ শাশ্বত, ইহাই সত্য, অন্যপ্রকার দৃষ্টি মিথ্যা,” তাঁহাদের নিকট গমন করিয়া আমি কহি, “আপনারা কী বলেন আত্মা ও জগৎ শাশ্বত?” যখন তাঁহারা বলেন “ইহাই সত্য, অন্যপ্রকার দৃষ্টি মিথ্যা” তখন আমি উহা অনুমোদন করি না। কী হেতু? এই বিষয়ে ভিন্নমতাবলম্বী সত্ত্বগণও আছেন। এই প্রজ্ঞপ্তিতে আমি আমার সদৃশ কাহাকেও দেখি না, আমাপেক্ষা শ্রেষ্ঠতর কোথা হইতে হইবে? প্রজ্ঞপ্তি বিষয়ে আমিই শ্রেষ্ঠতর।

১৯৩. চুন্দ, যে-সকল শ্রমণ ও ব্রাহ্মণ এইরূপ মত ও দৃষ্টিসম্পন্ন, “আত্মা ও জগৎ অশাশ্বত ইহাই সত্য, অন্য মত মিথ্যা।”

কোনো কোনো শ্রমণ ও ব্রাহ্মণ আছেন যাঁহারা এইরূপ বাদ ও দৃষ্টিসম্পন্ন, “আত্মা ও জগৎ শাশ্বত এবং অশাশ্বত, ইহাই সত্য, অন্য মত মিথ্যা।”

কোনো কোনো শ্রমণ ও ব্রাহ্মণ আছেন যাঁহারা এইরূপ বাদ ও দৃষ্টিসম্পন্ন, “আত্মা ও জগৎ শাশ্বতও নহে, অশাশ্বতও নহে, ইহাই সত্য, অন্য মত মিথ্যা।”

কোনো কোনো শ্রমণ ও ব্রাহ্মণ আছেন যাঁহারা এইরূপ বাদ ও দৃষ্টিসম্পন্ন, “আত্মা ও জগৎ স্বয়ংকৃত, ইহাই সত্য, অন্য মত মিথ্যা।”

কোনো কোনো শ্রমণ ও ব্রাহ্মণ আছেন যাঁহারা এইরূপ বাদ ও দৃষ্টিসম্পন্ন, “আত্মা ও জগৎ পর-কৃত, ইহাই সত্য, অন্য মত মিথ্যা।”

কোনো কোনো শ্রমণ ও ব্রাহ্মণ আছেন যাঁহারা এইরূপ বাদ ও দৃষ্টিসম্পন্ন, “আত্মা ও জগৎ একাধারে স্বয়ংকৃত ও পরকৃত, ইহাই সত্য, অন্য মত মিথ্যা।”

কোনো কোনো শ্রমণ ও ব্রাহ্মণ আছেন যাঁহারা এইরূপ বাদ ও দৃষ্টিসম্পন্ন, “আত্মা ও জগৎ স্বয়ংকৃতও নহে, পরকৃতও নহে, উহারা অধীত্য-সমুৎপন্ন; ইহাই সত্য, অন্যপ্রকার দৃষ্টি মিথ্যা।

কোনো কোনো শ্রমণ ও ব্রাহ্মণ আছেন যাঁহারা এইরূপ বাদ ও দৃষ্টিসম্পন্ন, সুখ-দুঃখ শাশ্বত ইহাই সত্য, অন্যপ্রকার দৃষ্টি মিথ্যা।

কোনো কোনো শ্রমণ ও ব্রাহ্মণ আছেন যাঁহারা এইরূপ বাদ ও দৃষ্টিসম্পন্ন, সুখ-দুঃখ অশাশ্বত ইহাই সত্য, অন্যপ্রকার দৃষ্টি মিথ্যা।

কোনো কোনো শ্রমণ ও ব্রাহ্মণ আছেন যাঁহারা এইরূপ বাদ ও দৃষ্টিসম্পন্ন, সুখ-দুঃখ একাধারে শাশ্বত ও অশাশ্বত ইহাই সত্য, অন্যপ্রকার দৃষ্টি মিথ্যা।

কোনো কোনো শ্রমণ ও ব্রাহ্মণ আছেন যাঁহারা এইরূপ বাদ ও দৃষ্টিসম্পন্ন, সুখ-দুঃখ শাশ্বতও নহে, অশাশ্বতও নহে ইহাই সত্য, অন্যপ্রকার দৃষ্টি মিথ্যা।

কোনো কোনো শ্রমণ ও ব্রাহ্মণ আছেন যাঁহারা এইরূপ বাদ ও দৃষ্টিসম্পন্ন, সুখ-দুঃখ স্বয়ংকৃত ইহাই সত্য, অন্যপ্রকার দৃষ্টি মিথ্যা।

কোনো কোনো শ্রমণ ও ব্রাহ্মণ আছেন যাঁহারা এইরূপ বাদ ও দৃষ্টিসম্পন্ন-সুখ-দুঃখ পরকৃত ইহাই সত্য, অন্যপ্রকার দৃষ্টি মিথ্যা।

কোনো কোনো শ্রমণ ও ব্রাহ্মণ আছেন যাঁহারা এইরূপ বাদ ও দৃষ্টিসম্পন্ন, সুখ-দুঃখ একাধারে স্বয়ংকৃত ও পরকৃত ইহাই সত্য, অন্যপ্রকার দৃষ্টি মিথ্যা।

কোনো কোনো শ্রমণ ও ব্রাহ্মণ আছেন যাঁহারা এইরূপ বাদ ও দৃষ্টিসম্পন্ন, সুখ-দুঃখ স্বয়ংকৃতও নহে, পরকৃতও নহে, উহারা অধীত্য-সমুৎপন্ন। ইহাই সত্য, অন্যপ্রকার দৃষ্টি মিথ্যা,” আমি তাঁহাদের নিকট গমন করিয়া পূর্বোক্তরূপ প্রশ্ন করি, তাঁহারাও পূর্বের ন্যায় বলেন “ইহাই সত্য, অন্যপ্রকার দৃষ্টি মিথ্যা।” আমি তাঁহাদের বাক্য অনুমোদন করি না। কী হেতু? এই বিষয়ে ভিন্নমতাবলম্বী সত্ত্বগণও আছেন। এই প্রজ্ঞপ্তিতে আমি আমার সদৃশ কাহাকেও দেখি না, আমাপেক্ষা শ্রেষ্ঠতর কোথা হইতে হইবে? প্রজ্ঞপ্তি বিষয়ে আমিই শ্রেষ্ঠতর। এই সকলই পূর্বান্ত সম্বন্ধীয় দৃষ্টি যাহা যেরূপে প্রকাশিত হওয়া উচিত সেইরূপেই আমি তোমাদের নিকট প্রকাশ করিয়াছি; ওই সকল যেরূপে প্রকাশিত হইবার যোগ্য নয়, আমি কি সেইরূপে তোমাদের নিকট প্রকাশ করিব?

১৯৪. চুন্দ, অপরান্ত সম্বন্ধে যে-সকল দৃষ্টি আছে যাহা আমি যথানুরূপ তোমাদের নিকট ব্যক্ত করিয়াছি ওই সকল, এবং যে-সকল প্রকাশের যোগ্য নয়, ওই সকল কী?

কোনো কোনো শ্রমণ ও ব্রাহ্মণ এইরূপ মত ও দৃষ্টিসম্পন্ন, “মরণান্তে আত্মা রূপী ও অরোগ অবস্থায় বিদ্যমান থাকে, ইহাই সত্য, অন্যপ্রকার দৃষ্টি মিথ্যা।”

কোনো কোনো শ্রমণ ও ব্রাহ্মণ এইরূপ মত এইরূপ দৃষ্টিসম্পন্ন, “আত্মা অরূপ অবস্থায় থাকে, ইহাই সত্য, অন্যপ্রকার দৃষ্টি মিথ্যা।”

আত্মা একাধারে রূপী ও অরূপী হইয়া থাকে, ইহাই সত্য, অন্যপ্রকার দৃষ্টি মিথ্যা।”

আত্মা রূপীও নহে, অরূপীও নহে, এই অবস্থায় থাকে, ইহাই সত্য, অন্যপ্রকার দৃষ্টি মিথ্যা।”

আত্মা সচৈতন্য অবস্থায় থাকে, ইহাই সত্য, অন্যপ্রকার দৃষ্টি মিথ্যা।”

আত্মা অচৈতন্য অবস্থায় থাকে, ইহাই সত্য, অন্যপ্রকার দৃষ্টি মিথ্যা।”

আত্মা না সচৈতন্য না অচৈতন্য অবস্থায় থাকে, ইহাই সত্য, অন্যপ্রকার দৃষ্টি মিথ্যা।”

আত্মার উচ্ছেদ ও বিনাশ হয়, মরণের পর উহার অস্তিত্ব থাকে না, ইহাই সত্য, অন্যপ্রকার দৃষ্টি মিথ্যা।”

চুন্দ, যে-সকল শ্রমণ ও ব্রাহ্মণগণ বলেন, “মরণান্তে আত্মা রূপী ও অরোগ অবস্থায় বিদ্যমান থাকে, ইহাই সত্য, অন্যপ্রকার দৃষ্টি মিথ্যা,” তাঁহাদের নিকট গমন করিয়া আমি কহি, “আপনারা কী বলেন, মরণান্তে আত্মা রূপী ও অরোগ অবস্থায় বিদ্যমান থাকে?” যখন তাঁহারা বলেন “ইহাই সত্য, অন্যপ্রকার দৃষ্টি মিথ্যা,” তখন আমি উহা অনুমোদন করি না। কী হেতু? এই বিষয়ে ভিন্নমতাবলম্বী সত্ত্বগণও আছেন। এই প্রজ্ঞপ্তিতে আমি আমার সদৃশ কাহাকেও দেখি না, আমাপেক্ষা শ্রেষ্ঠতর কোথা হইতে হইবে? প্রজ্ঞপ্তি বিষয়ে আমিই শ্রেষ্ঠতর।

১৯৫. চুন্দ, যে-সকল শ্রমণ ও ব্রাহ্মণ এইরূপ মত ও দৃষ্টিসম্পন্ন, আত্মা অরূপ অবস্থায় থাকে, ইহাই সত্য, অন্যপ্রকার দৃষ্টি মিথ্যা।

আত্মা একাধারে রূপী ও অরূপী হইয়া থাকে, ইহাই সত্য, অন্যপ্রকার দৃষ্টি মিথ্যা।

আত্মা রূপীও নহে, অরূপীও নহে, এইরূপ অবস্থায় থাকে, ইহাই সত্য, অন্যপ্রকার দৃষ্টি মিথ্যা।

আত্মা সচৈতন্য অবস্থায় থাকে, ইহাই সত্য, অন্যপ্রকার দৃষ্টি মিথ্যা।

আত্মা অচৈতন্য অবস্থায় থাকে, ইহাই সত্য, অন্যপ্রকার দৃষ্টি মিথ্যা।

আত্মা না সচৈতন্য না অচৈতন্য অবস্থায় থাকে, ইহাই সত্য, অন্যপ্রকার দৃষ্টি মিথ্যা।

আত্মার উচ্ছেদ ও বিনাশ হয়, মরণের পর উহার অস্তিত্ব থাকে না, ইহাই সত্য, অন্যপ্রকার দৃষ্টি মিথ্যা।”

আমি তাঁহাদের নিকট গমন করিয়া কহি, আপনারা কী বলেন “আত্মার উচ্ছেদ ও বিনাশ হয়, মরণের পর উহার অস্তিত্ব থাকে না?” যখন তাঁহারা বলেন “ইহাই সত্য, অন্যপ্রকার দৃষ্টি মিথ্যা,” তখন আমি উহা অনুমোদন করি না। কী হেতু? এই বিষয়ে ভিন্নমতাবলম্বী সত্ত্বগণও আছেন। এই প্রজ্ঞপ্তিতে আমি আমার সদৃশ কাহাকেও দেখি না, আমাপেক্ষা শ্রেষ্ঠতর কোথা হইতে হইবে? প্রজ্ঞপ্তি বিষয়ে আমিই শ্রেষ্ঠতর। এই সকলই অপরান্ত সম্বন্ধীয় দৃষ্টি যাহা যেরূপে প্রকাশিত হওয়া উচিত সেইরূপেই আমি তোমাদের নিকট প্রকাশ করিয়াছি, ওই সকল যেরূপে প্রকাশিত হইবার যোগ্য নয়, আমি কি সেইরূপে তোমাদের নিকট প্রকাশ করিব?

১৯৬. চুন্দ, পূর্বান্ত ও অপরান্ত সম্বন্ধীয় এই সকল দৃষ্টির বর্জনের নিমিত্ত, উহাদের অতীত হইবার নিমিত্ত আমি চারি “স্মৃতি-প্রস্থান উপদেশ দিয়াছি। ওই সকল কী কী? চুন্দ, ভিক্ষু উৎসাহপূর্ণ, সম্প্রজ্ঞাত, স্মৃতিমান হইয়া, জগতে অভিধ্যা-দৌর্মনস্য দমন করিয়া, কায়ে কায়ানুদর্শী হইয়া বিহার করেন, বেদনায় বেদনানুদর্শী হইয়া বিহার করেন, চিত্তে চিত্তানুদর্শী হইয়া বিহার করেন, ধর্মে ধর্মানুদর্শী হইয়া বিহার করেন। চুন্দ, পূর্বান্ত ও অপরান্ত সম্বন্ধীয় এই সকল দৃষ্টির বর্জনের নিমিত্ত উহাদের অতীত হইবার নিমিত্ত আমি চারি স্মৃতি-প্রস্থান উপদেশ দিয়াছি।

১৯৭. ওই সময় আয়ুষ্মান উপবান ভগবানকে ব্যজননিরত হইয়া তাঁহার পশ্চাদ্দেশে দণ্ডায়মান ছিলেন। অনন্তর আয়ুষ্মান উপবান ভগবানকে বলিলেন, “ভন্তে, এই ধর্মণ্ডপর্যায় আশ্চর্য, অদ্ভূত, মনোহর, ভন্তে, এই ধর্মণ্ডপর্যায় অতি মনোহর। এই ধর্মণ্ডপর্যায়ের নাম কী?”

“তাহা হইলে, উপবান, এই ধর্মণ্ডপর্যায়কে “পাসাদিক” নামে গ্রহণ করিতে পার।”

ভগবান এইরূপ বলিলেন। আনন্দিত হইয়া আয়ুষ্মান উপবান ভগবদ্বাক্যের অভিনন্দন করিলেন।

পাসাদিক সূত্রান্ত সমাপ্ত।


 

৭. লক্ষণ সূত্রান্ত
১৯৮. আমি এইরূপ শ্রবণ করিয়াছি। এক সময় ভগবান জেতবনে অনাথপিণ্ডিকের আরামে অবস্থান করিতেছিলেন। তথায় ভগবান ভিক্ষুগণকে সম্বোধন করিলেন, “ভিক্ষুগণ,” ভিক্ষুগণ প্রত্যুত্তরে বলিলেন, “ভন্তে”।

১৯৯. তখন ভগবান বলিলেন, “ভিক্ষুগণ, যিনি মহাপুরুষ তিনি দ্বাত্রিংশৎ লক্ষণযুক্ত, ওই লক্ষণযুক্ত মহাপুরুষের মাত্র দুই প্রকার গতি, অন্য নাই। গৃহবাসী হইলে তিনি রাজচক্রবর্তী, ধার্মিক, ধর্মরাজ, চতুরন্তবিজেতা, প্রজাবর্গের নিরাপত্তাপ্রাপ্ত, সপ্তরত্ন-সমন্বিত। এই সকল তাঁহার সপ্তরত্ন; যথা : চক্ররত্ন, হস্তীরত্ন, অশ্বরত্ন, মণিরত্ন, স্ত্রীরত্ন, গৃহপতিরত্ন এবং সপ্তম রত্ন স্বরূপ মন্ত্রীরত্ন। তাঁহার সহস্রাধিক পুত্র সাহসী, বীরোপম, শত্রুসেনামর্দন, তিনি সসাগরা পৃথিবী বিনাদণ্ডে ও বিনাঅস্ত্রে, মাত্র ধর্মের দ্বারা জয় করিয়া বাস করেন। যদি তিনি গৃহত্যাগ করিয়া প্রব্রজ্যা অবলম্বন করেন তিনি পৃথিবীতে আবরণমুক্ত সম্যকসম্বুদ্ধ অর্হৎ পদ প্রাপ্ত হন।

২০০. “ভিক্ষুগণ, ওই সকল মহাপুরুষ-লক্ষণ কী কী যা দ্বারা যুক্ত মহাপুরুষের মাত্র দুই প্রকার গতি, অন্য নাই? গৃহবাসী হইলে তিনি রাজচক্রবর্তী, ধার্মিক, ধর্মরাজ, চতুরন্তবিজেতা, প্রজাবর্গের নিরাপত্তাপ্রাপ্ত, সপ্তরত্ন-সমন্বিত। এই সকল তাঁহার সপ্তরত্ন; যথা : চক্ররত্ন, হস্তীরত্ন, অশ্বরত্ন, মণিরত্ন, স্ত্রীরত্ন, গৃহপতিরত্ন এবং সপ্তম রত্ন স্বরূপ মন্ত্রীরত্ন। তাঁহার সহস্রাধিক পুত্র সাহসী, বীরোপম, শত্রুসেনামর্দন, তিনি সসাগরা পৃথিবী বিনাদণ্ডে ও বিনাঅস্ত্রে, মাত্র ধর্মের দ্বারা জয় করিয়া বাস করেন। যদি তিনি গৃহত্যাগ করিয়া প্রব্রজ্যা অবলম্বন করেন, তিনি পৃথিবীতে আবরণমুক্ত সম্যকসম্বুদ্ধ অর্হৎ পদপ্রাপ্ত হন।

“ভিক্ষুগণ, মহাপুরুষ সুপ্রতিষ্ঠিত-পাদ। ইহা মহাপুরুষের লক্ষণ

“পুনশ্চ, ভিক্ষুগণ, মহাপুরুষের পদতলের নিম্নে চক্র দৃষ্ট হয়, উহা সহস্র অর, নেমি ও নাভিযুক্ত, সর্বাকার-পরিপূর্ণ এবং সুবিভক্ত। ইহাও মহাপুরুষের লক্ষণ”

“পুনশ্চ, ভিক্ষুগণ, মহাপুরুষ আয়ত পাষ্ণিসম্পন্ন ইহাও মহাপুরুষের লক্ষণ”

“দীর্ঘ অঙ্গুলিসম্পন্ন। ইহাও মহাপুরুষের লক্ষণ”

“মৃদু-তরুণ হস্ত-পাদসম্পন্ন। ইহাও মহাপুরুষের লক্ষণ”

“জাল হস্ত-পাদসম্পন্ন। ইহাও মহাপুরুষের লক্ষণ”

“পাদতলের মধ্যস্থলে স্থিত গুল্‌ফ-সন্ধিবিশিষ্ট। ইহাও মহাপুরুষের লক্ষণ”

“এণী-জঙ্ঘাবিশিষ্ট। ইহাও মহাপুরুষের লক্ষণ”

“দণ্ডায়মান অবস্থায়ই অবনত না হইয়া উভয় হস্ততল দ্বারা জানুদেশ স্পর্শ ও মর্দনে সক্ষম। ইহাও মহাপুরুষের লক্ষণ”

“কোষরক্ষিত গুপ্তেন্দ্রিয়সম্পন্ন। ইহাও মহাপুরুষের লক্ষণ”

“সুবর্ণবর্ণ ও কাঞ্চনসন্নিভ ত্বকবিশিষ্ট। ইহাও মহাপুরুষের লক্ষণ”

“তাহার চর্ম এতই সূক্ষ্ম যে ধূলি ও মল উহাতে লিপ্ত হয় না। ইহাও মহাপুরুষের লক্ষণ”

“তাঁহার প্রত্যেক লোমকূপে মাত্র একটি লোম উৎপন্ন হয়। ইহাও মহাপুরুষের লক্ষণ”

“তাঁহার লোমসমূহ ঊর্ধ্বাগ্র, নীলাঞ্জনবর্ণ, দক্ষিণাবর্তসম্পন্ন কুণ্ডলবিশিষ্ট। ইহাও মহাপুরুষের লক্ষণ”

“তাঁহার অঙ্গণ্ডপ্রত্যঙ্গ দিব্য ঋজুতাসম্পন্ন। ইহাও মহাপুরুষের লক্ষণ”

“তিনি সপ্ত-উৎসেধসম্পন্ন। ইহাও মহাপুরুষের লক্ষণ”

“তাঁহার দেহের পূর্বার্ধ সিংহের ন্যায়। ইহাও মহাপুরুষের লক্ষণ”

“তিনি উন্নত-বক্ষ। ইহাও মহাপুরুষের লক্ষণ”

“তিনি ন্যগ্রোধ বৃক্ষের ন্যায় অঙ্গণ্ডসৌষ্ঠবসম্পন্ন, তাঁহার কায়ানুযায়ী ব্যাম এবং ব্যামানুযায়ী কায়। ইহাও মহাপুরুষের লক্ষণ”

“তিনি সমবর্ত-স্কন্ধ। ইহাও মহাপুরুষের লক্ষণ”

“তিনি শ্রেষ্ঠরুচিসম্পন্ন। ইহাও মহাপুরুষের লক্ষণ”

“তিনি সিংহ-হনু। ইহাও মহাপুরুষের লক্ষণ”

“তিনি চত্বারিংশৎ দন্তবিশিষ্ট। ইহাও মহাপুরুষের লক্ষণ”

“তিনি সমদন্তবিশিষ্ট। ইহাও মহাপুরুষের লক্ষণ”

“তিনি অবিবর-দন্ত। ইহাও মহাপুরুষের লক্ষণ”

“তাঁহার শুভ্রোজ্জ্বল শ্বাদন্ত। ইহাও মহাপুরুষের লক্ষণ”

“তিনি দীর্ঘ-জিহ্বা। ইহাও মহাপুরুষের লক্ষণ”

“তিনি দিব্যস্বরসম্পন্ন। ইহাও মহাপুরুষের লক্ষণ”

“করবীক পক্ষীর স্বরের ন্যায় মধুর তাঁহার স্বর। ইহাও মহাপুরুষের লক্ষণ”

“তাঁহার নেত্র গাঢ় নীলবর্ণ। ইহাও মহাপুরুষের লক্ষণ”

“তাঁহার গো-সদৃশ অক্ষি-পক্ষ্ম। ইহাও মহাপুরুষের লক্ষণ”

“তাঁহার ভ্রূযুগমধ্যস্থ ঊর্ণ শুভ্র মৃদু তূলসন্নিভ, ভিক্ষুগণ, মহাপুরুষের ভ্রূযুগমধ্যস্থ ঊর্ণ শুভ্র মৃদু তূলসন্নিভ হয়। ইহাও মহাপুরুষ-লক্ষণ”

“পুনশ্চ, ভিক্ষুগণ, মহাপুরুষ উষ্ণীষ-শীর্য হন। ইহাও মহাপুরুষ-লক্ষণ”

“ভিক্ষুগণ, এই সকলই দ্বাত্রিংশৎ মহাপুরুষ-লক্ষণ যাহাতে যুক্ত মহাপুরুষের মাত্র দুইপ্রকার গতি, অন্য নাই। গৃহবাসী হইলে তিনি রাজচক্রবর্তী, ধার্মিক, ধর্মরাজ, চতুরন্তবিজেতা, প্রজাবর্গের নিরাপত্তাপ্রাপ্ত, সপ্তরত্নসমন্বিত। এই সকল তাঁহার সপ্তরত্ন; যথা : চক্ররত্ন, হস্তীরত্ন, অশ্বরত্ন, মণিরত্ন, স্ত্রীরত্ন, গৃহপতিরত্ন এবং সপ্তম রত্ন স্বরূপ মন্ত্রীরত্ন। তাঁহার সহস্রাধিক পুত্র সাহসী, বীরোপম, শত্রুসেনামর্দন, তিনি সসাগরা পৃথিবী বিনাদণ্ডে ও বিনাঅস্ত্রে, মাত্র ধর্মের দ্বারা জয় করিয়া বাস করেন। যদি তিনি গৃহত্যাগ করিয়া প্রব্রজ্যা অবলম্বন করেন তিনি পৃথিবীতে আবরণমুক্ত সম্যকসম্বুদ্ধ অর্হৎ পদপ্রাপ্ত হন। ভিক্ষুগণ, এই সকল মহাপুরুষ-লক্ষণ ভিন্নধর্মীয় ঋষিগণও অবগত আছেন, কিন্তু কোন কর্মের ফলে কোন লক্ষণ লাভ হয় তাহা তাঁহাদের জ্ঞাত নহে।

২০১. “যেহেতু, ভিক্ষুগণ, তথাগত পূর্বজন্ম, পূর্বভব ও পূর্বনিবাসে মনুষ্যরূপে জন্মগ্রহণ করিয়া কুশলধর্মাচরণে দৃঢ়-সংকল্প হইয়াছিলেন, কায়িক, বাচনিক ও মানসিক সদাচারে, দান বিতরণে, শীল গ্রহণে, উপোসথ পালনে, মাতৃসেবায়, পিতৃসেবায়, শ্রমণ ও ব্রাহ্মণগণের সেবায়, কুল-জ্যেষ্ঠের সৎকারে এবং অপরাপর মহৎ কুশলকর্মে অবিচলিত-সংকল্প হইয়াছিলেন, সেই হেতু তিনি ওই কর্মের সম্পাদন, সঞ্চয়, বাহুল্য ও বিপুলতার জন্য মরণান্তে দেহের বিনাশে সুগতিসম্পন্ন স্বর্গলোকে উৎপন্ন হইয়াছিলেন। তথায় তিনি দশ বিষয়ে অন্য দেবগণকে অতিক্রম করিয়াছিলেন, দিব্য-আয়ুতে, দিব্যবর্ণে, দিব্যসুখে, দিব্যযশে, দিব্যআধিপত্যে, দিব্যরূপে, দিব্যশব্দে, দিব্যগন্ধে, দিব্যরসে, দিব্যস্পর্শে। তিনি ওইস্থান হইতে চ্যুত হইয়া ইহলোকে আগমন করিয়া এই সকল মহাপুরুষ-লক্ষণ প্রাপ্ত হন, সুপ্রতিষ্ঠিত পাদ হইয়া তিনি সমভাবে ভূমিতে পদক্ষেপ করেন, সমভাবে পদ উত্তোলন করেন, সমভাবে সম্পূর্ণ পদতলের দ্বারা ভূমি স্পর্শ করেন।

২০২. “ওই লক্ষণসমন্বিত হইয়া গৃহবাসী হইলে তিনি রাজচক্রবর্তী, ধার্মিক, ধর্মরাজ, চতুরন্তবিজেতা, প্রজাবর্গের নিরাপত্তাপ্রাপ্ত, সপ্তরত্ন-সমন্বিত। এই সকল তাঁহার সপ্তরত্ন; যথা : চক্ররত্ন, হস্তীরত্ন, অশ্বরত্ন, মণিরত্ন, স্ত্রীরত্ন, গৃহপতিরত্ন এবং সপ্তম রত্ন স্বরূপ মন্ত্রীরত্ন। তাঁহার সহস্রাধিক পুত্র সাহসী, বীরোপম, শত্রুসেনামর্দন; তিনি সসাগরা, উর্বরা, অনিমিত্ত[27] অকণ্টক, সমৃদ্ধ, স্ফীত, সুশান্ত, শিব, শুদ্ধ এই পৃথিবীকে বিনাদণ্ডে ও বিনাঅস্ত্রে মাত্র ধর্মের দ্বারা জয় করিয়া বাস করেন। রাজা হইয়া তিনি কী লাভ করেন? কোনো মনুষ্য শত্রু অথবা প্রতিদ্বন্দ্বী হইয়া তাঁহার প্রতিরোধে অক্ষম হয়। রাজা হইয়া তাঁহার এই লাভ। যদি তিনি গৃহত্যাগ করিয়া গৃহহীন প্রব্রজ্যা অবলম্বন করেন, তিনি পৃথিবীতে আবরন্মুক্ত অর্হৎ সম্যকসম্বুদ্ধ হন। তিনি বুদ্ধ হইয়া কী লাভ করেন? রাগ, দ্বেষ ও মোহরূপ অভ্যন্তর শত্রু এবং বহিঃশত্রুস্বরূপ শ্রমণ, ব্রাহ্মণ, দেব, মার, ব্রহ্মা অথবা জগতে অপর কেহ তাঁহার প্রতিরোধে অক্ষম। বুদ্ধ হইয়া তাঁহার এই লাভ।”

ভগবান এইরূপ বলিলেন।

২০৩. ওই সম্পর্কে উক্ত হইয়াছে :

সত্য, ধর্ম, দম, সংযম, শৌচ, শীল,

উপোসথ, দান, অহিংসায় রত হইয়া,

বলপ্রয়োগে বিরত হইয়া, দৃঢ় সংকল্পের

সহিত তিনি সমতার আচরণ করিয়া-

ছিলেন। সেই কর্মের ফলে তিনি স্বর্গে

গমন করিয়া সুখ ও ক্রীড়া-রতি অনুভব

করিয়াছিলেন।

ওই স্থান হইতে চ্যুত হইয়া তিনি পৃথিবীতে

পুনরাগমন করিয়া সমণ্ডপদবিক্ষেপে ভূমি স্পর্শ

করিয়াছিলেন। লক্ষণজ্ঞগণ একত্রিত

হইয়া ঘোষণা করিলেন, “যিনি

সুপ্রতিষ্ঠিতপাদ, তাঁহার অন্তরায় নাই,

গৃহীই হউক অথবা প্রব্রজিতই হউক,

ওই লক্ষণের ওই অর্থ

গৃহবাসী হইলে তিনি বিজয়ী-শত্রুমর্দন

হন, কোনো শত্রু তাঁহার প্রতিরোধ

করিতে পারে না, ওই ধর্মের ফলে কোনো

মনুষ্য তাঁহার পথে অন্তরায় হইতে পারে না।

ওইরূপ পুরুষ যদি প্রব্রজ্যা গ্রহণ করেন,

তাহা হইলে তিনি নৈষ্কাম্যরত ও

বিচক্ষণ হইয়া শ্রেষ্ঠ নরোত্তমে পরিণত

হন, ইহা নিশ্চিত যে তিনি আর গর্ভে

প্রবেশ করেন না; ইহাই তাঁহার স্বাভাবিক নিয়তি।”

২০৪. “ভিক্ষুগণ, যেহেতু তথাগত পূর্বজন্ম, পূর্বভব ও পূর্বনিবাসে মনুষ্যজন্মগ্রহণ করিয়া বহুজনের সুখবিধান করিয়াছিলেন, তাহাদের উদ্বেগ, উত্রাস, ভয় অপনোদন করিয়াছিলেন, তাহাদের ধর্মানুযায়ী আশ্রয় ও রক্ষার বিধান করিয়াছিলেন, সর্বপ্রয়োজনীয় বস্তু দান করিয়াছিলেন, সেইহেতু তিনি ওই কর্মের সম্পাদন, সঞ্চয়, বাহুল্য ও বিপুলতার জন্য মরণান্তে দেহের বিনাশে সুগতিসম্পন্ন স্বর্গলোকে উৎপন্ন হইয়াছিলেন। তথায় তিনি দশ বিষয়ে অন্য দেবগণকে অতিক্রম করিয়াছিলেন, দিব্য-আয়ুতে, দিব্যবর্ণে, দিব্যসুখে, দিব্যযশে, দিব্যআধিপত্যে, দিব্যরূপে, দিব্যশব্দে, দিব্যগন্ধে, দিব্যরসে, দিব্যস্পর্শে। তিনি ওই স্থান হইতে চ্যুত হইয়া ইহলোকে আগমন করিয়া এই মহাপুরুষ-লক্ষণ প্রাপ্ত হন, তাঁহার পাদতলে সহস্র অর, নেমি ও নাভিযুক্ত, সর্বাকার-পরিপূর্ণ সুবিভক্ত চক্র প্রকাশিত হয়।

“তিনি ওই লক্ষণসমন্বিত হইয়া যদি গৃহবাসী হন তাহা হইলে রাজা চক্রবর্তী হন, ধার্মিক, ধর্মরাজ, চতুরন্তবিজেতা, প্রজাবর্গের নিরাপত্তাপ্রাপ্ত, সপ্তরত্নসমন্বিত। এই সকল তাঁহার সপ্তরত্ন; যথা : চক্ররত্ন, হস্তীরত্ন, অশ্বরত্ন, মণিরত্ন, স্ত্রীরত্ন, গৃহপতিরত্ন এবং সপ্তম রত্নস্বরূপ মন্ত্রীরত্ন। তাঁহার সহস্রাধিক পুত্র সাহসী, বীরোপম, শত্রুসেনামর্দন; তিনি সসাগরা, উর্বরা, অনিমিত্ত, অকন্টক, সমৃদ্ধ, স্ফীত, সুশান্ত, শিব, শুদ্ধ এই পৃথিবীতে বিনাদণ্ডে ও বিনাঅস্ত্রে মাত্র ধর্মের দ্বারা জয় করিয়া বাস করেন। রাজা হইয়া তিনি কী লাভ করেন? তিনি বহু অনুচরবেষ্টিত হইয়া থাকেন, ব্রাহ্মণ-গৃহপতিগণ, নগর ও জনপদবাসীগণ, কোষাধ্যক্ষ, প্রহরী, দৌবারিক, অমাত্য, পারিষদ, ক্ষুদ্র রাজগণ, ধনী অভিজাত বংশীয়গণ এবং তরুণ রাজকুমারগণ কর্তৃক তিনি বেষ্টিত হইয়া থাকেন। রাজা হইয়া তাঁহার এই লাভ। যদি তিনি গৃহত্যাগ করিয়া গৃহহীন প্রব্রজ্যা আশ্রয় করেন, তিনি পৃথিবীতে আবরন্মুক্ত, অর্হৎ, সম্যকসম্বুদ্ধ হন। তিনি বুদ্ধ হইয়া কী লাভ করেন। তিনি বহু অনুচরবেষ্টিত হন, ভিক্ষু ও ভিক্ষুণীগণ, উপাসক ও উপাসিকাগণ, দেবমনুষ্য-অসুর-নাগ-গন্ধর্বগণ কর্তৃক তিনি বেষ্টিত হইয়া থাকেন। বুদ্ধ হইয়া তাঁহার এই লাভ।”

ভগবান এইরূপ বলিলেন।

২০৫. এই সম্পর্কে উক্ত হইয়াছে :

অতীতে পূর্ব পূর্ব জন্মে মনুষ্যরূপে তিনি

বহু জনের সুখবিধান করিয়াছিলেন,

উদ্বেগ, উত্রাস ও ভয় অপনোদন করিয়াছিলেন,

সাগ্রহে তাহাদের আশ্রয় ও রক্ষার বিধান করিয়াছিলেন।

সেই কর্মের ফলে স্বর্গে গমন করিয়া

তিনি সুখ ও ক্রীড়া-রতি অনুভব

করিয়াছিলেন। ওই স্থান হইতে চ্যুত

হইয়া এই পৃথিবীতে পুনরাগমন করিলে

তাঁহার পাদদ্বয়ে সনেমি সহস্র অরযুক্ত চক্র দৃষ্ট হইয়াছিল।

লক্ষণজ্ঞগণ একত্রিত হইয়া শত পুণ্যলক্ষণসম্পন্ন

কুমারকে দেখিয়া বলিলেন :

“তিনি বহু অনুচরবেষ্টিত ও শত্রুমর্দনক্ষম

হইবেন, যেহেতু সম্পূর্ণ নেমিযুক্ত চক্র দৃষ্ট হইয়াছে।

ঈদৃশ পুরুষ যদি প্রব্রজ্যা গ্রহণ না করেন,

তাহা হইলে তিনি চক্রের প্রবর্তন করিয়া

পৃথিবী শাসন করেন, ক্ষত্রিয়গণ তাঁহার

অনুগামী হন, তিনি বিপুল যশের অধিকারী হন।

ঈদৃশ পুরুষ যদি নৈষ্কাম্যরত ও বিচক্ষণ হইয়া

প্রব্রজ্যা গ্রহণ করেন, তাহা হইলে দেবমনুষ্য-

অসুর-শত্রু-রাক্ষসগণ, গন্ধর্ব-নাগ-বিহঙ্গগণ,

চতুষ্পদগণ সেই অনুত্তর দেবমনুষ্য-পূজিত,

মহা যশশ্বী পুরুষের সেবা করেন।”

২০৬. “ভিক্ষুগণ, যেহেতু তথাগত পূর্বজন্মে পূর্বভবে পূর্বনিবাসে মনুষ্যরূপে জন্মগ্রহণ করিয়া প্রাণাতিপাত বর্জনপূর্বক উহাতে বিরত হইয়াছিলেন, দণ্ড ও শস্ত্র পরিহার করিয়া, পাপে-ভয়দর্শী, দয়াপন্ন এবং সর্ব প্রাণীর হিতানুকম্পী হইয়া বিহার করিয়াছিলেন, সেইহেতু তিনি ওই কর্মের সম্পাদন, সঞ্চয়, বাহুল্য ও বিপুলতার জন্য মরণান্তে দেহের বিনাশে সুগতিসম্পন্ন স্বর্গলোকে উৎপন্ন হইয়াছিলেন। তথায় তিনি দশ বিষয়ে অন্য দেবগণকে অতিক্রম করিয়াছিলেন, দিব্য-আয়ুতে, দিব্যবর্ণে, দিব্যসুখে, দিব্যযশে, দিব্যআধিপত্যে, দিব্যরূপে, দিব্যশব্দে, দিব্যগন্ধে, দিব্যরসে, দিব্যস্পর্শে। ওই স্থান হইতে চ্যুত হইয়া এই পৃথিবীতে আগমন করিয়া তিনি এই তিন মহাপুরুষ লক্ষণের অধিকারী হন, তিনি আয়তপাষ্ণিসম্পন্ন, দীর্ঘাঙ্গুলিবিশিষ্ট এবং তাঁহার অঙ্গণ্ডপ্রত্যঙ্গ দিব্য ঋজুতাসম্পন্ন।

“তিনি ওই ত্রিবিধ লক্ষণসমন্বিত হইয়া যদি গৃহবাসী হন তাহা হইলে রাজা চক্রবর্তী হন। ধার্মিক, ধর্মরাজ, চতুরন্তবিজেতা, প্রজাবর্গের নিরাপত্তাপ্রাপ্ত, সপ্তরত্নসমন্বিত। এই সকল তাঁহার সপ্তরত্ন; যথা : চক্ররত্ন, হস্তীরত্ন, অশ্বরত্ন, মণিরত্ন, স্ত্রীরত্ন, গৃহপতিরত্ন এবং সপ্তম রত্ন স্বরূপ মন্ত্রীরত্ন। তাঁহার সহস্রাধিক পুত্র সাহসী, বীরোপম, শত্রুসেনামর্দন; তিনি সসাগরা, উর্বরা, অনিমিত্ত, অকণ্টক, সমৃদ্ধ, স্ফীত, সুশান্ত, শিব, শুদ্ধ এই পৃথিবীতে বিনাদণ্ডে ও বিনাঅস্ত্রে মাত্র ধর্মের দ্বারা জয় করিয়া বাস করেন। রাজা হইয়া কী লাভ করেন? তিনি দীর্ঘায়ু হন, বহুকাল স্থায়ী হন, বহুদিন জীবন ধারণ করেন, এই সময়ের মধ্যে কোনো মনুষ্য প্রতিদ্বন্দ্বী অথবা শত্রু তাঁহার জীবন নাশ করিতে পারে না। রাজা হইয়া তাঁহার এই লাভ। যদি তিনি গৃহত্যাগ করিয়া গৃহহীন প্রব্রজ্যা আশ্রয় করেন, তিনি পৃথিবীতে আবরন্মুক্ত, অর্হৎ, সম্যকসম্বুদ্ধ হন। বুদ্ধ হইয়া তিনি কী লাভ করেন? তিনি দীর্ঘায়ু ও দীর্ঘকাল স্থায়ী হন, বহুকাল জীবনধারণ করেন, এই সময়ের মধ্যে কোনো প্রতিদ্বন্দ্বী অথবা শত্রু শ্রমণ অথবা ব্রাহ্মণ, দেব, মার, ব্রহ্মা অথবা জগতে অপর কেহ তাঁহার জীবন নাশ করিতে পারে না। বুদ্ধ হইয়া তাঁহার এই লাভ।” ভগবান এইরূপ বলিলেন।

২০৭. এই সম্পর্কে উক্ত হইয়াছে :

আপনার মরণ-বধ-ভয় বিদিত হইয়া

তিনি অপরের প্রাণবধে বিরত ছিলেন।

সেই সুকর্মের ফলে তিনি স্বর্গে গমন

করিয়াছিলেন এবং তথায় সুকৃতির

ফল-বিপাক অনুভব করিয়াছিলেন।

ওইস্থান হইতে চ্যুত হইয়া পুনরায় এই

পৃথিবীতে আগমন করিয়া তিনি তিনটি

লক্ষণযুক্ত হন, দীর্ঘ বিপুল পাণি লাভ

করেন, ব্রহ্মার ন্যায় ঋজু, সুদর্শন এবং

অঙ্গণ্ডসৌষ্ঠবসম্পন্ন হন, সুভুজ, তরুণকান্তিবিশিষ্ট,

শান্তমূর্তি ও সৌভাগ্যযুক্ত হন।

তিনি মৃদু-তরুণ দীর্ঘ অঙ্গুলিবিশিষ্ট হন,

এই ত্রিবিধ মহাপুরুষ-লক্ষণসমন্বিত কুমার

দীর্ঘজীবীরূপে ঘোষিত হন।

যদি গৃহী হন, তিনি বহুকাল জীবনধারণ

করিবেন, যদি প্রব্রজিত হন, তাহা হইলে

আরও অধিককাল জীবিত থাকিবেন;

তিনি আত্মজয়ী হইয়া ঋদ্ধি-ভাবনায়

কালাতিপাত করেন, ইহা দীর্ঘায়ুতার লক্ষণ।

২০৮. “ভিক্ষুগণ, যেহেতু তথাগত পূর্বজন্ম, পূর্বভব এবং পূর্বনিবাসে মনুষ্যরূপে প্রণীত, সুমিষ্ট খাদ্য, ভোজ্য, লেহ্য ও পেয় দান করিয়াছিলেন, সেই হেতু তিনি ওই কর্মের সম্পাদন, সঞ্চয়, বাহুল্য ও বিপুলতার জন্য মরণান্তে দেহের বিনাশে সুগতিসম্পন্ন স্বর্গলোকে উৎপন্ন হইয়াছিলেন। তথায় তিনি দশ বিষয়ে অন্য দেবগণকে অতিক্রম করিয়াছিলেন, দিব্য-আয়ুতে, দিব্যবর্ণে, দিব্যসুখে, দিব্যযশে, দিব্যআধিপত্যে, দিব্যরূপে, দিব্যশব্দে, দিব্যগন্ধে, দিব্যরসে, দিব্যস্পর্শে। ওইস্থান হইতে চ্যুত হইয়া তিনি এই পৃথিবীতে আগমন করিয়া সপ্ত উৎসেধরূপ মহাপুরুষ-লক্ষণ প্রাপ্ত হন, তাঁহার উভয় হস্তে, উভয় পদে, উভয় অংসদেশে এবং স্কন্ধে উৎসেধ লক্ষিত হয়।

“তিনি ওই লক্ষণসমন্বিত হইয়া যদি গৃহবাসী হন তাহা হইলে রাজা চক্রবর্তী হন। ধার্মিক, ধর্মরাজ, চতুরন্তবিজেতা, প্রজাবর্গের নিরাপত্তাপ্রাপ্ত, সপ্তরত্ন-সমন্বিত। এই সকল তাঁহার সপ্তরত্ন; যথা : চক্ররত্ন, হস্তীরত্ন, অশ্বরত্ন, মণিরত্ন, স্ত্রীরত্ন, গৃহপতিরত্ন এবং সপ্তম রত্নস্বরূপ মন্ত্রীরত্ন। তাঁহার সহস্রাধিক পুত্র সাহসী, বীরোপম, শত্রুসেনামর্দন; তিনি সসাগরা, উর্বরা, অনিমিত্ত, অকন্টক, সমৃদ্ধ, স্ফীত, সুশান্ত, শিব, শুদ্ধ এই পৃথিবীতে বিনাদণ্ডে ও বিনাঅস্ত্রে মাত্র ধর্মের দ্বারা জয় করিয়া বাস করেন। রাজা হইয়া কী লাভ করেন? তিনি প্রণীত, সুমিষ্ট খাদ্য, ভোজ্য, লেহ্য, পেয় প্রাপ্ত হন। রাজা হইয়া তাঁহার এই লাভ। যদি তিনি গৃহত্যাগ করিয়া গৃহহীন প্রব্রজ্যা আশ্রয় করেন, তিনি পৃথিবীতে আবরন্মুক্ত, অর্হৎ, সম্যকসম্বুদ্ধ হন। বুদ্ধ হইয়া তিনি কী লাভ করেন? তিনি প্রণীত, সুমিষ্ট, খাদ্য, ভোজ্য, লেহ্য, পেয় লাভ করেন। বুদ্ধ হইয়া তাঁহার এই লাভ।” ভগবান এইরূপ বলিলেন।

২০৯. এই সম্পর্কে উক্ত হইয়াছে :

তিনি সুমিষ্ট খাদ্য, ভোজ্য, লেহ্য ও পেয়

দান করিয়াছিলেন। ওই সুকর্মের ফলে

তিনি বহুকাল নন্দন কাননে আনন্দে

অতিবাহিত করিয়াছিলেন।

তিনি সপ্ত উৎসেধ ও মৃদু হস্ত ও পাদযুক্ত

হইয়া এই জগতে আগমন করেন।

লক্ষণজ্ঞগণ তাঁহাকে উত্তম খাদ্য-ভোজ্য

লাভীরূপে ব্যক্ত করেন।

তিনি গৃহী-জীবনের জন্যই ওই লক্ষণযুক্ত

হন নাই, প্রব্রজিত হইয়াও তিনি ওই

লক্ষণ লাভ করেন; সর্ব গৃহীবন্ধন

ছিন্ন করিয়াও তিনি উত্তম খাদ্য-ভোজ্য

লাভীরূপে উক্ত হন।

২১০. যেহেতু ভিক্ষুগণ, তিনি পূর্বজন্মে, পূর্বভবে, পূর্বনিবাসে মনুষ্যরূপে জন্মগ্রহণ করিয়া দান, প্রিয় বাক্য, অর্থচর্যা ও সমানাত্মতারূপ চতুর্বিধ সংগ্রহবস্তু দ্বারা জনপ্রিয় হইয়াছিলেন, সেই হেতু তিনি ওই কর্মের সম্পাদন, সঞ্চয়, বাহুল্য ও বিপুলতার জন্য মরণান্তে দেহের বিনাশে সুগতিসম্পন্ন স্বর্গলোকে উৎপন্ন হইয়াছিলেন। ওইস্থান হইতে চ্যুত হইয়া এই পৃথিবীতে আগমন করিয়া তিনি এই দুই মহাপুরুষ-লক্ষণ প্রাপ্ত হন, মৃদু-তরুণ হস্ত-পাদ এবং জালহস্ত-পাদ।

“তিনি ওই সকল লক্ষণযুক্ত হইয়া যদি গৃহবাসী হন, তাহা হইলে রাজা চক্রবর্তী হন, ধার্মিক, ধর্মরাজ, চতুরন্তবিজেতা, প্রজাবর্গের নিরাপত্তাপ্রাপ্ত, সপ্তরত্ন-সমন্বিত। এই সকল তাঁহার সপ্তরত্ন; যথা : চক্ররত্ন, হস্তীরত্ন, অশ্বরত্ন, মণিরত্ন, স্ত্রীরত্ন, গৃহপতিরত্ন এবং সপ্তম রত্নস্বরূপ মন্ত্রীরত্ন। তাঁহার সহস্রাধিক পুত্র সাহসী, বীরোপম, শত্রুসেনামর্দন; তিনি সসাগরা, উর্বরা, অনিমিত্ত, অকণ্টক, সমৃদ্ধ, স্ফীত, সুশান্ত, শিব, শুদ্ধ এই পৃথিবীতে বিনাদণ্ডে ও বিনাঅস্ত্রে মাত্র ধর্মের দ্বারা জয় করিয়া বাস করেন। রাজা হইয়া কী লাভ করেন? তিনি পরিজনবর্গ, ব্রাহ্মণ-গৃহপতিগণ, নগর ও জনপদবাসীগণ, কোষাধ্যক্ষগণ, প্রহরী ও দৌবারিকগণ, অমাত্য ও পারিষদগণ, ক্ষুদ্র রাজগণ, ধনী-অভিজাতবংশীয়গণ এবং তরুণ রাজকুমারগণের প্রিয় হন। রাজা হইয়া তাঁহার এই লাভ। যদি তিনি গৃহত্যাগ করিয়া গৃহহীন প্রব্রজ্যা আশ্রয় করেন, তিনি পৃথিবীতে আবরন্মুক্ত, অর্হৎ, সম্যকসম্বুদ্ধ হন। বুদ্ধ হইয়া তিনি কী লাভ করেন? তিনি পরিজনগণ, ভিক্ষু ও ভিক্ষুণীগণ, উপাসক ও উপাসিকাগণ, দেবমনুষ্য অসুর নাগ গন্ধর্বগণের প্রিয় হন। বুদ্ধ হইয়া তাঁহার এই লাভ।” ভগবান এইরূপ বলিলেন।

২১১. এই সম্পর্কে উক্ত হইয়াছে :

দান, অর্থচর্যা, প্রিয় বাক্য, সমামাত্মতা

দ্বারা বহুজনের চিত্ত জয় করিয়া, উক্ত

গুণসমূহে সুপ্রতিষ্ঠিত হইয়া তিনি স্বর্গে

গমন করেন।

ওইস্থান হইতে চ্যুত হইয়া পুনরায় ইহলোকে

আগমনপূর্বক তিনি কান্তি ও সৌকুমার্য

সমন্বিত হইয়া পরম সুন্দর দর্শনীয় মৃদু

এবং জালহস্তপদ লাভ করেন।

পারিজনবর্গ তাঁহার আদেশানুবর্তী হয়,

তিনি সহানুভূতিসম্পন্ন হইয়া পৃথিবীতে

বাস করেন, প্রিয়বাদী ও হিত-সুখান্বেষী

হইয়া তিনি প্রীতিপ্রদ গুণসমূহের আচরণ করেন।

যদি তিনি সর্বপার্থিবসুখ ভোগ পরিহার

করেন, তাহা হইলে আত্মজয়ী হইয়া

তিনি জনগণের নিকট ধর্মপ্রকাশ করেন,

তাহারা উপদেষ্টার বাক্য শ্রবণে প্রসন্ন

হইয়া ধর্মের সর্বাঙ্গীন পালনে রত হয়।

২১২. “যেহেতু, ভিক্ষুগণ, তথাগত পূর্বজন্মে, পূর্বভবে, পূর্বনিবাসে মনুষ্যরূপে জন্মগ্রহণ করিয়া বহুজনকে অর্থোপসংহিত, ধর্মোপসংহিত হিতবাক্য বলিয়াছিলেন, বহুজনকে উপদেশ দিয়াছিলেন, ধর্ম-যজ্ঞের দ্বারা প্রাণীগণের হিত ও সুখবিধান করিয়াছিলেন, সেইহেতু তিনি ওই কর্মের সম্পাদন, সঞ্চয়, বাহুল্য ও বিপুলতার জন্য মরণান্তে দেহের বিনাশে সুগতিসম্পন্ন স্বর্গলোকে উৎপন্ন হইয়াছিলেন। ওইস্থান হইতে চ্যুত হইয়া এই পৃথিবীতে আগমন করিয়া তিনি এই দুই মহাপুরুষ-লক্ষণ প্রাপ্ত হন, পাদ-মধ্যস্থ গুল্‌ফ-সন্ধি এবং ঊর্ধ্বাগ্রলোম।

“তিনি ওই লক্ষণসমূহ প্রাপ্ত হইয়া যদি গৃহবাসী হন, তাহা হইলে রাজা চক্রবর্তী হন। ধার্মিক, ধর্মরাজ, চতুরন্তবিজেতা, প্রজাবর্গের নিরাপত্তাপ্রাপ্ত, সপ্তরত্ন-সমন্বিত। এই সকল তাঁহার সপ্তরত্ন; যথা : চক্ররত্ন, হস্তীরত্ন, অশ্বরত্ন, মণিরত্ন, স্ত্রীরত্ন, গৃহপতিরত্ন এবং সপ্তম রত্ন স্বরূপ মন্ত্রীরত্ন। তাঁহার সহস্রাধিক পুত্র সাহসী, বীরোপম, শত্রুসেনামর্দন; তিনি সসাগরা, উর্বরা, অনিমিত্ত, অকন্টক, সমৃদ্ধ, স্ফীত, সুশান্ত, শিব, শুদ্ধ এই পৃথিবীতে বিনাদণ্ডে ও বিনাঅস্ত্রে মাত্র ধর্মের দ্বারা জয় করিয়া বাস করেন। রাজা হইয়া কী লাভ করেন? তিনি কাম-ভোগীগণের মধ্যে অগ্র, শ্রেষ্ঠ, প্রমুখ, উত্তম, প্রবর হন। রাজা হইয়া তাঁহার এই লাভ। যদি তিনি গৃহত্যাগ করিয়া গৃহহীন প্রব্রজ্যা আশ্রয় করেন, তিনি পৃথিবীতে আবরন্মুক্ত, অর্হৎ, সম্যকসম্বুদ্ধ হন। বুদ্ধ হইয়া তিনি কী লাভ করেন? সর্ব সত্ত্বের মধ্যে তিনি অগ্র, শ্রেষ্ঠ, প্রমুখ, উত্তম, প্রবর, হন। বুদ্ধ হইয়া তাঁহার এই লাভ।” ভগবান এইরূপ বলিলেন।

২১৩. এই সম্পর্কে উক্ত হইয়াছে :

তিনি পূর্বে অর্থ ও ধর্মোপসংহিত বাক্য বলিয়া

বহুজনকে উপদেশ দিয়াছিলেন, প্রাণীগণের হিত

ও সুখের বিধান করিয়াছিলেন, মাৎসর্যরহিত

হইয়া ধর্মযজ্ঞ করিয়াছিলেন।

ওই সুকর্মের ফলে তিনি স্বর্গে গমন করিয়া তথায়

আনন্দ লাভ করিয়াছিলেন, এই পৃথিবীতে

আগমন করিয়া দুইটি লক্ষণবিশিষ্ট হইয়া উত্তম

সুখ অনুভব করিয়াছিলেন।

তাঁহার রোমরাজী ঊর্ধ্বাগ্র এবং পাদগ্রন্থি সুব্যবস্থিত

ছিল, তদুপরি মাংস ও রক্তসহ বিস্তৃত ত্বক শোভন

হইয়াছিল।

ওইরূপ পুরুষ গৃহবাসী হইলে কাম-ভোগীদিগের মধ্যে

শ্রেষ্ঠত্ব প্রাপ্ত হন, তাঁহার অপেক্ষা শ্রেষ্ঠ আর নাই,

তিনি জম্বুদ্বীপ জয়ী হইয়া বিহার করেন।

তিনি প্রব্রজ্যা গ্রহণ করিলেও উহা অসাধারণ হয়,

তিনি সর্বপ্রাণীর মধ্যে শ্রেষ্ঠত্ব লাভ করেন,

তাঁহার অপেক্ষা শ্রেষ্ঠ আর নাই, তিনি সর্বজয়ী

হইয়া বিহার করেন।

২১৪. “ভিক্ষুগণ, যেহেতু তথাগত পূর্বজন্মে, পূর্বভবে পূর্বনিবাসে মনুষ্যরূপে জন্মগ্রহণ করিয়া “কিরূপে শীঘ্র জানিতে পারা যায়, শীঘ্র শিক্ষা করিতে পারা যায়, শীঘ্র শিক্ষার সম্যক অনুসরণ হয়, দীর্ঘকাল ক্লিষ্ট হইতে না হয়?” ইহা চিন্তা করিয়া সযত্নে শিল্প, বিদ্যা, আচরণ এবং কর্ম শিক্ষা দিয়াছিলেন, সেইহেতু তিনি ওই কর্মের সম্পাদন, সঞ্চয়, বাহুল্য ও বিপুলতার জন্য মরণান্তে দেহের বিনাশে সুগতিসম্পন্ন স্বর্গলোকে উৎপন্ন হইয়াছিলেন। তিনি ওইস্থান হইতে চ্যুত হইয়া এই জগতে আগমন করিয়া এণী-জঙ্ঘারূপ মহাপুরুষলক্ষণ প্রাপ্ত হন।

ওই লক্ষণ সমন্বিত হইয়া যদি তিনি গৃহবাসী হন, তাহা হইলে রাজা-চক্রবর্তী হন। রাজা হইয়া তিনি কী লাভ করেন? যাহা রাজার্হ, রাজচিহ্ন, রাজভোগ্য, রাজোচিত, তাহা তিনি শীঘ্র লাভ করেন। রাজা হইয়া তাঁহার এই লাভ। বুদ্ধ হইয়া তিনি কী লাভ করেন? যাহা শ্রমণার্হ, শ্রমণ-লক্ষণ, শ্রমণোপভোগ্য, শ্রমণোচিত, তাহা তিনি শীঘ্র লাভ করেন। বুদ্ধ হইয়া তাঁহার এই লাভ।” ভগবান এইরূপ বলিলেন।

২১৫. এই সম্পর্কে উক্ত হইয়াছে :

শিল্প, বিদ্যা, আচরণ এবং কর্ম “কীরূপে শীঘ্র শিক্ষা

করা যায়” ইহা ইচ্ছা করিয়া যাহাতে কাহারও

কষ্ট না হয় এবং দীর্ঘকাল কাহাকেও ক্লেশ স্বীকার

করিতে না হয়, সেইরূপে তিনি শীঘ্র শিক্ষা দেন।

সেই কুশল সুখবিধায়ক কর্ম করিয়া তিনি মনোজ্ঞ,

সুসংস্থিত, সুগোল, সুজাত, ক্রমোন্নত জঙ্ঘা লাভ

করেন, সূক্ষ্ম ত্বকোপরি তাঁহার রোমরাজী ঊর্ধ্বাগ্রবিশিষ্ট হয়।

সেইপুরুষ এণী-জঙ্ঘ কথিত হন, এবং উহা

অবিলম্বিত সমৃদ্ধিলাভের লক্ষণ কথিত হয়, তাঁহার

প্রত্যেক লোমকূপ হইতে মাত্র একটি লোম

উদ্গত হয়, প্রব্রজ্যা গ্রহণ না করিলে যাহা ঈপ্সিত

তাহা তিনি অবিলম্বে লাভ করেন।

তাদৃশ পুরুষ নৈষ্কাম্য-চিত্ত ও বিচক্ষণ হইয়া প্রব্রজ্যা

গ্রহণ করিলে সেই মহান গৃহত্যাগী অবিলম্বে

যোগ্যতানুরূপ প্রাপ্তিতে মণ্ডিত হন।

২১৬. “ভিক্ষুগণ, যেহেতু তথাগত পূর্বজন্মে, পূর্বভবে, পূর্বনিবাসে, মনুষ্যরূপে জন্মগ্রহণ করিয়া শ্রমণ অথবা ব্রাহ্মণদিগের নিকট গমন করিয়া তাঁহাদিগকে প্রশ্ন করিতেন, “ভন্তে, কুশল কী? অকুশল কী? কী নিন্দনীয়, কী অনিন্দ্য? কি সেবিতব্য, কি সেবিতব্য নহে? কোন কর্ম করিলে উহা দীর্ঘকাল আমার অহিত ও দুঃখের কারণ হইবে? কোন কর্মই বা করিলে উহা দীর্ঘকাল আমার হিত ও সুখের কারণ হইবে?” সেই হেতু তিনি ওই কর্মের সম্পাদন, সঞ্চয়, বাহুল্য ও বিপুলতার জন্য মরণান্তে দেহের বিনাশে সুগতিসম্পন্ন স্বর্গলোকে উৎপন্ন হইয়াছিলেন। তিনি ওইস্থান হইতে চ্যুত হইয়া এই জগতে আগমন করিয়া এই মহাপুরুষ-লক্ষণ প্রাপ্ত হন, সুমসৃণ ত্বকবিশিষ্ট হন, ত্বকের সূক্ষ্মতার জন্য ধূলি ও মল দেহে লিপ্ত হয় না।

“তিনি ওই লক্ষণ সমন্বিত হইয়া যদি গৃহবাসী হন, তাহা হইলে চক্রবর্তী রাজা হন। ধার্মিক, ধর্মরাজ, চতুরন্তবিজেতা, প্রজাবর্গের নিরাপত্তাপ্রাপ্ত, সপ্তরত্ন-সমন্বিত। এই সকল তাঁহার সপ্তরত্ন; যথা : চক্ররত্ন, হস্তীরত্ন, অশ্বরত্ন, মণিরত্ন, স্ত্রীরত্ন, গৃহপতিরত্ন এবং সপ্তম রত্ন স্বরূপ মন্ত্রীরত্ন। তাঁহার সহস্রাধিক পুত্র সাহসী, বীরোপম, শত্রুসেনামর্দন; তিনি সসাগরা, উর্বরা, অনিমিত্ত, অকন্টক, সমৃদ্ধ, স্ফীত, সুশান্ত, শিব, শুদ্ধ এই পৃথিবীতে বিনাদণ্ডে ও বিনাঅস্ত্রে মাত্র ধর্মের দ্বারা জয় করিয়া বাস করেন। রাজা হইয়া তিনি কী লাভ করেন? তিনি মহাপ্রাজ্ঞ হন, কামভোগীদিগের মধ্যে কেহই তাঁহার সদৃশ অথবা তাঁহার অপেক্ষা শ্রেষ্ঠ হয় না। রাজা হইয়া তাঁহার এই লাভ। বুদ্ধ হইয়া তিনি কী লাভ করেন? তিনি মহাপ্রাজ্ঞ হন, পৃথুপ্রাজ্ঞ, নির্মল জ্ঞানসম্পন্ন, ক্ষিপ্রবুদ্ধি, তীক্ষ্ণপ্রাজ্ঞ, নির্বেধিক-প্রাজ্ঞ হন, সর্ব সত্ত্বগণের মধ্যে কেহই প্রজ্ঞায় তাঁহার সদৃশ অথবা তাঁহার অপেক্ষা শ্রেষ্ঠ হয় না। বুদ্ধ হইয়া তাঁহার এই লাভ।” ভগবান এইরূপ বলিলেন।

২১৭. এই সম্পর্কে উক্ত হইয়াছে :

অতীতে পূর্ব পূর্ব জন্মে তিনি জ্ঞানার্থী হইয়া প্রশ্ন

করিয়াছিলেন, উপদেশ শ্রবণেচ্ছায় প্রব্রজিতগণের

সেবা করিয়াছিলেন, জ্ঞাতার্থ হইয়া মঙ্গলোপদেশে

কর্ণপাত করিয়াছিলেন। তিনি প্রজ্ঞালাভরূপ

কর্মহেতু মনুষ্যরূপে জন্মগ্রহণ করিয়া সূক্ষ্মত্বকবিশিষ্ট

হইয়া থাকেন। জন্ম-লক্ষণজ্ঞগণ ঘোষণা করিয়াছিলেন,

“তিনি সূক্ষ্মার্থসমূহের সম্যক-দর্শী হইবেন।” তাদৃশ

জন প্রব্রজ্যা গ্রহণ না করিলে চক্রবর্তী রাজা হইয়া

পৃথিবী শাসন করেন। অর্থানুশাসনে এবং উহার

পরিগ্রহে তাঁহার অপেক্ষা শ্রেষ্ঠ অথবা তাঁহার সমান

কেহই থাকে না। যদি তিনি প্রব্রজ্যা গ্রহণ করেন,

তাহা হইলে নৈষ্কাম্যরত ও বিচক্ষণ হন, অনুত্তর

বিশিষ্ট প্রজ্ঞার অধিকারী হন, মহাপ্রাজ্ঞ হইয়া বোধি

প্রাপ্ত হন।

২১৮. “ভিক্ষুগণ, যেহেতু তথাগত পূর্বজন্মে, পূর্বভবে, পূর্বনিবাসে মনুষ্যরূপে জন্মগ্রহণ করিয়া ক্রোধহীন ও শান্তচিত্ত ছিলেন, বহু বাক্যের বিষয়ীভূত হইলেও ক্ষোভ, কোপ, দ্বেষ অথবা বিরোধের বশবর্তী হইতেন না; কোপ, দ্বেষ ও দৌর্মনস্য প্রকাশ করিতেন না, সূক্ষ্ম, সুচিক্কণ ও মৃদু ক্ষৌম, কার্পাস, কৌষেয়, ঔর্ণ আস্তরণ ও আচ্ছাদন দান করিতেন, সেইহেতু তিনি সেই কর্মের সম্পাদন, সঞ্চয়, বাহুল্য ও বিপুলতার জন্য মরণান্তে দেহের বিনাশে সুগতিসম্পন্ন স্বর্গলোকে উৎপন্ন হইয়াছিলেন। ওইস্থান হইতে চ্যুত হইয়া এই জগতে আগমন করিয়া এই মহাপুরুষ-লক্ষণ প্রাপ্ত হন, সুবর্ণ বর্ণ ও কাঞ্চন সন্নিভ ত্বকবিশিষ্ট হন।

“তিনি ওই লক্ষণসমন্বিত হইয়া যদি গৃহবাসী হন, তাহা হইলে চক্রবর্তী রাজা হন। রাজা হইয়া কী লাভ করেন? তিনি সূক্ষ্ম সুচিক্কণ ও মৃদু কার্পাস, কৌষেয় ও ঔর্ণ আস্তরণ ও আচ্ছাদন লাভ করেন। রাজা হইয়া তাঁহার এই লাভ। যদি তিনি গৃহত্যাগ করিয়া গৃহহীন প্রব্রজ্যা আশ্রয় করেন, তিনি পৃথিবীতে আবরন্মুক্ত, অর্হৎ, সম্যকসম্বুদ্ধ হন। বুদ্ধ হইয়া কী লাভ করেন? তিনি সূক্ষ্ম সুচিক্কণ ও মৃদু কার্পাস, কৌষেয় ও ঔর্ণ আস্তরণ ও আচ্ছাদন লাভ করেন। বুদ্ধ হইয়া তাঁহার এই লাভ।” ভগবান এইরূপ বলিলেন।

২১৯. এই সম্পর্কে উক্ত হইয়াছে :

তিনি ক্রোধহীন হইয়া বিরাজ করিতেন এবং সূক্ষ্ম

সুচিক্কণ বস্ত্রাদি দান করিতেন। পৃথিবীতে দেবের

বর্ষণের ন্যায় পূর্ব জন্মে তিনি দান করিয়াছিলেন,

ওই কর্ম করিয়া এইস্থান হইতে চ্যুত হইয়া সুকৃতির

ফল স্বরূপ স্বর্গে উৎপন্ন হইয়াছিলেন, এইস্থানে তিনি

কনকতুল্য দেহবিশিষ্ট হইয়া সুরশ্রেষ্ঠ ইন্দ্রের ন্যায়

অবস্থান করেন। যদি তিনি প্রব্রজ্যা ইচ্ছা না করিয়া

গৃহবাসী হন, তাহা হইলে বিশাল পৃথিবী সবিক্রমে

শাসন করেন, বিপুল, সূক্ষ্ম, সুচিক্কণ মহার্ঘ বসনাদি

লাভ করেন। যদি তিনি গৃহহীন জীবন আশ্রয়

করেন, তাহা হইলে শ্রেষ্ঠ আচ্ছাদন-আবরণ

বস্ত্রাদি প্রাপ্ত হন,

বিজয়ী হইয়া পূর্বকৃত কর্মের ফল প্রাপ্ত

হন, কৃতের নাশ নাই।

২২০. “ভিক্ষুগণ, যেহেতু তথাগত পূর্বজন্মে, পূর্বভবে, পূর্বনিবাসে, মনুষ্যরূপে জন্মগ্রহণ করিয়া বহুকাল পূর্বে হৃত, চির-প্রবাসী জ্ঞাতি-মিত্র-সুহৃৎ-সখাগণকে পুনর্মিলিত করিয়াছিলেন, মাতাকে পুত্রের সহিত, পুত্রকে মাতার সহিত, পিতাকে পুত্রের সহিত, পুত্রকে পিতার সহিত, ভ্রাতাকে ভ্রাতার সহিত, ভ্রাতাকে ভগ্নীর সহিত, ভগ্নীকে ভ্রাতার সহিত সম্মিলিত করিয়াছিলেন, তাহাদের মধ্যে ঐক্য স্থাপন করিয়া আনন্দ লাভ করিয়াছিলেন, সেইহেতু তিনি ওই কর্মের ফলে মরণান্তে দেহের বিনাশে সুগতিসম্পন্ন স্বর্গলোকে উৎপন্ন হইয়াছিলেন। তিনি ওই স্থান হইতে চ্যুত হইয়া এই জগতে আগমন করিয়া এই মহাপুরুষ-লক্ষণ প্রাপ্ত হন, কোষরক্ষিত গুপ্তেন্দ্রিয়সম্পন্ন হন।

“তিনি ওই লক্ষণসমন্বিত হইয়া যদি গৃহবাসী হন, তাহা হইলে চক্রবর্তী রাজা হন। রাজা হইয়া কী লাভ করেন? তিনি বহু-পুত্রবান হন, তাঁহার সহস্রাধিক পুত্র হয়-সকলেই সুর, বীর পরসেনা মর্দনক্ষম। রাজা হইয়া তাঁহার এই লাভ হয়। যদি তিনি গৃহত্যাগ করিয়া গৃহহীন প্রব্রজ্যা আশ্রয় করেন, তিনি পৃথিবীতে আবরন্মুক্ত, অর্হৎ, সম্যকসম্বুদ্ধ হন। বুদ্ধ হইয়া তিনি কী লাভ করেন? তিনি পুত্র লাভ করেন, তাঁহার সুর, বীর, পরসেনা মর্দনক্ষম সহস্রাধিক পুত্র হয়। বুদ্ধ হইয়া তাঁহার এই লাভ হয়।” ভগবান এইরূপ বলিলেন।

২২১. এই সম্পর্কে উক্ত হইয়াছে :

অতীতে পূর্ব পূর্ব জন্মে তিনি চিরহৃত

চির প্রবাসী জ্ঞাতি-সুহৃদ-সখাগণকে

পুনর্মিলিত করিয়াছিলেন, তাহাদের

মধ্যে ঐক্য স্থাপন করিয়া আনন্দ লাভ

করিয়াছিলেন। তিনি ওই কর্মের ফলে

স্বর্গে গমনপূর্বক সুখ ও ক্রীড়া-রতি

অনুভব করিয়াছিলেন। ওই স্থান

হইতে চ্যুত হইয়া পুনরায় এই পৃথিবীতে

জন্মগ্রহণ করিয়া তিনি কোষরক্ষিত

গুহ্যেন্দ্রিয়সম্পন্ন হইয়া থাকেন। তিনি

সুর, বীর, শত্রু-জয়ী, গৃহীর প্রীতিজনক,

প্রিয়ম্বদ সহস্রাধিক পুত্র লাভ করেন।

তিনি প্রব্রজ্যা গ্রহণ করিলে তাঁহার

আজ্ঞানুবর্তী বহু পুত্র হয়। এইরূপে

গৃহীই হউন অথবা প্রব্রজিতই হউন,

ওই লক্ষণ উক্ত মঙ্গলের দ্যোতক।

প্রথম ভাণবার সমাপ্ত।

২২২. “যেহেতু, ভিক্ষুগণ, তথাগত পূর্বজন্মে, পূর্বভবে, পূর্বনিবাসে মনুষ্যরূপে জন্মগ্রহণ করিয়া জনসাধারণের হিতকামী ছিলেন, তাহাদের মধ্যে সাম্য ও বৈষম্য জানিতেন, মানুষ বুঝিতেন, তাঁহাদের মধ্যে বৈশিষ্ট্য কোথায় তাহা বুঝিতেন, “এই পুরুষ ইহার যোগ্য, এই পুরুষ উহার যোগ্য,” এবং এইরূপে মানুষের মধ্যে বৈশিষ্ট্য দর্শন করিতেন। সেইহেতু ওই কর্মের ফলে মরণান্তে দেহের বিনাশে সুগতিসম্পন্ন স্বর্গলোকে উৎপন্ন হইয়াছিলেন। তিনি ওই স্থান হইতে চ্যুত হইয়া এই পৃথিবীতে আগমন করিয়া এই দুই মহাপুরুষ-লক্ষণ প্রাপ্ত হন, ন্যগ্রোধবৃক্ষের ন্যায় অঙ্গসৌষ্ঠবসম্পন্ন হন এবং দণ্ডায়মান অবস্থায়ই অবনত না হইয়া উভয় হস্ততল দ্বারা জানুদেশ স্পর্শ ও মর্দনে সক্ষম হন।

“ওই সকল লক্ষণসমন্বিত হইয়া যদি তিনি গৃহবাসী হন, তাহা হইলে চক্রবর্তী রাজা হন। ধার্মিক, ধর্মরাজ, চতুরন্তবিজেতা, প্রজাবর্গের নিরাপত্তাপ্রাপ্ত, সপ্তরত্ন-সমন্বিত। এই সকল তাঁহার সপ্তরত্ন; যথা : চক্ররত্ন, হস্তীরত্ন, অশ্বরত্ন, মণিরত্ন, স্ত্রীরত্ন, গৃহপতিরত্ন এবং সপ্তম রত্ন স্বরূপ মন্ত্রীরত্ন। তাঁহার সহস্রাধিক পুত্র সাহসী, বীরোপম, শত্রুসেনামর্দন; তিনি সসাগরা, উর্বরা, অনিমিত্ত, অকন্টক, সমৃদ্ধ, স্ফীত, সুশান্ত, শিব, শুদ্ধ এই পৃথিবীতে বিনাদণ্ডে ও বিনাঅস্ত্রে মাত্র ধর্মের দ্বারা জয় করিয়া বাস করেন। রাজা হইয়া কী লাভ করেন? তিনি আঢ্য, মহাধনশালী, মহাভোগী, প্রভূত স্বর্ণ রৌপ্যর অধিকারী, প্রভূত ধনধান্যসম্পন্ন হন, তাঁহার ভাণ্ডার পরিপূর্ণ থাকে। রাজা হইয়া তিনি এই লাভ করেন। যদি তিনি গৃহত্যাগ করিয়া গৃহহীন প্রব্রজ্যা আশ্রয় করেন, তিনি পৃথিবীতে আবরন্মুক্ত, অর্হৎ, সম্যকসম্বুদ্ধ হন। বুদ্ধ হইয়া কী লাভ করেন? আঢ্য, প্রভূত ধনসম্পন্ন মহাভোগী হন। তিনি এই সকল ধন লাভ করেন; যথা : শ্রদ্ধাধন, শীলধন, হ্রীধন, শ্রুতিধন, ওত্তপ্যধন, ত্যাগধন, প্রজ্ঞাধন। বুদ্ধ হইয়া তাঁহার এই লাভ।” ভগবান এইরূপ বলিলেন।

২২৩. এই সম্পর্কে উক্ত হইয়াছে :

তিনি পূর্বে জনসাধারণের হিতকামী

হইয়া, তুলনা বিচার ও চিন্তা করিয়া

“এই পুরুষ ইহার যোগ্য” ইহা বুঝিয়া

সর্বস্থানে মানুষের মধ্যে বৈশিষ্ট্য দর্শন

করিতেন।

এক্ষণে তিনি দণ্ডায়মান অবস্থায়

অবনত না হইয়া হস্ত দ্বারা উভয় জানু

স্পর্শ করেন, এবং অপরাপর সুকর্মের

ফলস্বরূপ মহীরূহের ন্যায় অঙ্গসৌষ্ঠবসম্পন্ন হইয়াছেন।

বহুবিধ নিমিত্ত লক্ষণজ্ঞ নিপুণ ব্যক্তিগণ

ঘোষণা করিয়াছিলেন “অতি তরুণ

কুমার সর্বশ্রেণির গৃহস্থের যোগ্য

ভোগ্য-বস্তু লাভ করেন। তিনি রাজো

উপযুক্ত এবং গৃহীগণের ভোগ্য বহুবিধ

বস্তু লাভ করেন।”

২২৪. “যেহেতু, ভিক্ষুগণ, তথাগত পূর্বজন্মে, পূর্বভবে, পূর্বনিবাসে মনুষ্যরূপে জন্মগ্রহণ করিয়া বহুজনের অর্থাকাঙ্ক্ষী, হিতাকাঙ্ক্ষী, সুখাকাঙ্ক্ষী, নিরাপত্তাকাঙ্ক্ষী হইয়াছিলেন এবং কিরূপে তাহাদের শ্রদ্ধা বর্ধিত হয়, শীল বর্ধিত হয়, শ্রুত বর্ধিত হয়, ত্যাগ-ধর্ম-প্রজ্ঞা-ধনধান্য-ক্ষেত্রবস্তু-দ্বিপদ-চতুষ্পদ-পুত্র-দার-দাসকর্মকার-পুরুষ-জ্ঞাতি-মিত্র-বান্ধব বর্ধিত হয় তাহা চিন্তা করিয়াছিলেন, সেইহেতু তিনি সেই কর্মের সম্পাদন, সঞ্চয়, বাহুল্য ও বিপুলতার জন্য মরণান্তে দেহের বিনাশে সুগতিসম্পন্ন স্বর্গলোকে উৎপন্ন হইয়াছিলেন। তথায় তিনি দশ বিষয়ে অন্য দেবগণকে অতিক্রম করিয়াছিলেন, দিব্য-আয়ুতে, দিব্যবর্ণে, দিব্যসুখে, দিব্যযশে, দিব্যআধিপত্যে, দিব্যরূপে, দিব্যশব্দে, দিব্যগন্ধে, দিব্যরসে, দিব্যস্পর্শে। ওইস্থান হইতে চ্যুত হইয়া এই পৃথিবীতে আগমন করিয়া তিনি এই তিন মহাপুরুষ-লক্ষণ প্রাপ্ত হন, সিংহ-পূর্বার্ধ-কায়, উন্নত বক্ষ এবং সমবর্ত স্কন্ধ।

তিনি ওই লক্ষণসমূহসমন্বিত হইয়া যদি গৃহবাসী হন, তাহা হইলে চক্রবর্তী রাজা হন। রাজা হইয়া তিনি কী লাভ করেন? তাঁহার কোনো বস্তুরই হ্রাস হয় না; ধন-ধান্য, ক্ষেত্র-বস্তু, দ্বিপদ-চতুষ্পদ, পুত্র-দার, দাস-কর্মকার-পুরুষ, জ্ঞাতি-মিত্র-বান্ধব প্রভৃতির হ্রাস হয় না, কোনো সম্পত্তির হ্রাস হয় না। রাজা হইয়া তাঁহার এই লাভ। যদি তিনি গৃহত্যাগ করিয়া গৃহহীন প্রব্রজ্যা আশ্রয় করেন, তিনি পৃথিবীতে আবরন্মুক্ত, অর্হৎ, সম্যকসম্বুদ্ধ হন। বুদ্ধ হইয়া তিনি কী লাভ করেন? তাঁহার কোনো বস্তুরই হ্রাস হয় না; শ্রদ্ধা, শীল, শ্রুত, ত্যাগ, প্রজ্ঞা, ইত্যাদির হ্রাস হয় না, কোনো সম্পত্তির হ্রাস হয় না। বুদ্ধ হইয়া তাঁহার এই লাভ হয়।” ভগবান এইরূপ বলিলেন।

২২৫. এই সম্পর্কে উক্ত হইয়াছে :

শ্রদ্ধা, শীল, শ্রুত, বুদ্ধি, ত্যাগ ইত্যাদি বহু কুশলধর্ম;

ধন-ধান্য-ক্ষেত্র-বস্তু, পুত্র-দার, চতুষ্পদ;

জ্ঞাতি মিত্র-বান্ধব, বল, বর্ণ ও সুখ, এই সমুদয়ে

কীরূপে অপরের হ্রাস না হয় তিনি ইহাই ইচ্ছা

করিয়াছিলেন এবং তাহাদের অর্থসমৃদ্ধি আকাঙ্ক্ষা

করিয়াছিলেন। তিনি পূর্ব জন্মের সুকৃতি হেতু

সুসংস্থিত সিংহ-পূর্বার্র্ধকায়, সমবর্ত-স্কন্ধ এবং

উন্নতবক্ষ হইয়াছেন এবং লক্ষণানুসারে কোনো

প্রকার হ্রাস তাঁহাকে স্পর্শ করে না।

গৃহী হইলে তাঁহার ধন-ধান্য, পুত্র-দার,

চতুষ্পদগণ বর্ধিত হয়, আকিঞ্চন হইয়া

প্রব্রজ্যা গ্রহণ করিলে তিনি অনুত্তর

অক্ষয় বোধিপ্রাপ্ত হন।

২২৬. “যেহেতু, ভিক্ষুগণ, তথাগত পূর্বজন্মে, পূর্বভবে, পূর্বনিবাসে মনুষ্যরূপে জন্মগ্রহণ করিয়া হস্ত, প্রস্তর-খণ্ড, দণ্ড অথবা শস্ত্রের প্রয়োগে প্রাণীগণের প্রতি হিংসাচরণ করেন নাই, সেইহেতু তিনি ওই কর্মের সম্পাদন, সঞ্চয়, বাহুল্য ও বিপুলতার জন্য মরণান্তে দেহের বিনাশে সুগতিসম্পন্ন স্বর্গলোকে উৎপন্ন হইয়াছিলেন। তথায় তিনি দশ বিষয়ে অন্য দেবগণকে অতিক্রম করিয়াছিলেন, দিব্য-আয়ুতে, দিব্যবর্ণে, দিব্যসুখে, দিব্যযশে, দিব্যআধিপত্যে, দিব্যরূপে, দিব্যশব্দে, দিব্যগন্ধে, দিব্যরসে, দিব্যস্পর্শে। ওইস্থান হইতে চ্যুত হইয়া এই জগতে আগমন করিয়া তিনি এই মহাপুরুষ-লক্ষণ প্রাপ্ত হন, তিনি সর্বোৎকৃষ্ট রুচিসম্পন্ন হন, তাঁহার রস-বাহিনী স্নায়ুগুলি ঊর্ধ্বাগ্র হইয়া গ্রীবাদেশে জাত এবং সমভাবে বিক্ষিপ্ত।

তিনি ওই লক্ষণমণ্ডিত হইয়া গৃহবাসী হইলে রাজা চক্রবর্তী হন। রাজা হইয়া কী লাভ করেন? তিনি নীরোগ ও স্বাস্থ্যসম্পন্ন হন, পূর্ণাঙ্গ নাতিশীতোষ্ণ গ্রহণীসম্পন্ন হন। রাজা হইয়া তাঁহার এই লাভ হয়। যদি তিনি গৃহত্যাগ করিয়া গৃহহীন প্রব্রজ্যা আশ্রয় করেন, তিনি পৃথিবীতে আবরন্মুক্ত, অর্হৎ, সম্যকসম্বুদ্ধ হন। বুদ্ধ হইয়া কী লাভ করেন? তিনি নীরোগ ও স্বাস্থ্যসম্পন্ন হন, পূর্ণাঙ্গ নাতিশীতোষ্ণ গ্রহণীসম্পন্ন হন, উদ্যোগ ও ধৈর্যে সমভাবাপন্ন হন। বুদ্ধ হইয়া তাঁহার এই লাভ।” ভগবান এইরূপ বলিলেন।

২২৭. এই সম্পর্কে উক্ত হইয়াছে :

তিনি হস্ত, দণ্ড, প্রস্তর-খণ্ড শস্ত্র, হত্যা-সাধন,

উৎপীড়ন অথবা তর্জন দ্বারা প্রাণীগণের প্রতি

হিংসাচরণ করেন নাই, তিনি অহিংস ছিলেন।

ওই কারণে তিনি সুগতি প্রাপ্ত হইয়া

সুকর্মপ্রসূত ফলোপভোগে আনন্দ লাভ

করেন।

এই পৃথিবীতে আগমন করিয়া তিনি

সুসংস্থিত রসবাহিনীস্নায়ু এবং সর্বোৎকৃষ্ট

রুচিসম্পন্ন হন।

তন্নিমিত্ত নিপুণ বিচক্ষণ ব্যক্তিগণ বলিয়াছিলেন :

“এই মনুষ্য বহু সুখের অধিকারী

হইবেন, তিনি গৃহীই হউন অথবা

প্রব্রজিতই হউন, এই লক্ষণ ওই সুখময়

অবস্থাসূচক।”

২২৮. “যেহেতু, ভিক্ষুগণ, তথাগত পূর্বজন্মে, পূর্বভবে, পূর্বনিবাসে, পূর্বকালে মনুষ্যরূপে জন্মগ্রহণ করিয়া বক্র, তির্যক অথবা প্রচ্ছন্ন দৃষ্টিপাত করিতেন না, তিনি ঋজু ও অকপট দৃষ্টিসম্পন্ন ছিলেন, উদারচিত্তে প্রিয় চক্ষুর দ্বারা বহুজনের প্রতি দৃষ্টিপাত করিতেন, সেইহেতু ওই কর্মের সম্পাদন, সঞ্চয়, বাহুল্য ও বিপুলতার জন্য তিনি মরণান্তে দেহের বিনাশে সুগতিপ্রাপ্ত হইয়া স্বর্গে উৎপন্ন হইয়াছিলেন। তথায় তিনি দশ বিষয়ে অন্য দেবগণকে অতিক্রম করিয়াছিলেন, দিব্য-আয়ুতে, দিব্যবর্ণে, দিব্যসুখে, দিব্যযশে, দিব্যআধিপত্যে, দিব্যরূপে, দিব্যশব্দে, দিব্যগন্ধে, দিব্যরসে, দিব্যস্পর্শে। তিনি ওইস্থান হইতে চ্যুত হইয়া এই জগতে আগমন করিয়া এই দুই মহাপুরুষ-লক্ষণ প্রাপ্ত হন, তিনি গাঢ় নীল নেত্র ও গো-পক্ষ্মবিশিষ্ট হন।

“তিনি ওই লক্ষণদ্বয়সমন্বিত হইয়া যদি গৃহবাসী হন তাহা হইলে চক্রবর্তী রাজা হন। রাজা হইয়া কী লাভ করেন? তিনি বহুজনের প্রিয়দর্শন হন; ব্রাহ্মণ গৃহপতিগণের, নিগম-জনপদবাসীগণের, গণক-মহামাত্রগণের, রক্ষী ও দৌবারিকগণের, অমাত্য ও পারিষদগণের, ভোজরাজগণের এবং অভিজাতবংশীয় কুমারগণের প্রিয় ও আনন্দদায়ক হন। রাজা হইয়া তাঁহার এই লাভ। যদি তিনি গৃহত্যাগ করিয়া গৃহহীন প্রব্রজ্যা আশ্রয় করেন, তিনি পৃথিবীতে আবরন্মুক্ত, অর্হৎ, সম্যকসম্বুদ্ধ হন। বুদ্ধ হইয়া তিনি কী লাভ করেন? বহুজনের প্রিয়দর্শন হন; ভিক্ষু ও ভিক্ষুণীগণের, উপাসক ও উপাসিকাগণের, দেবমনুষ্য-অসুর-নাগ-গন্ধর্বগণের প্রিয় ও আনন্দ দায়ক হন। বুদ্ধ হইয়া তাঁহার এই লাভ হয়।” ভগবান এইরূপ বলিলেন।

২২৯. এই সম্পর্কে উক্ত হইয়াছে :

তিনি বক্র, তির্যক অথবা প্রচ্ছন্ন দৃষ্টিপাত করিতেন

না, তিনি ঋজু ও অকপট দৃষ্টিসম্পন্ন ছিলেন,

উদারচিত্তে প্রিয় চক্ষুর দ্বারা বহুজনের প্রতি দৃষ্টিপাত

করিতেন। ওই কর্মের ফলে তিনি স্বর্গে গমন

করিয়া তথায় আনন্দ অনুভব করিয়াছিলেন,

এই জগতে আসিয়া তিনি গোপক্ষ্ম ও গাঢ়নীল

নেত্রসমন্বিত ও সুদর্শন হন। দক্ষ, নিপুণ, সূক্ষ্ম

দৃষ্টিসম্পন্ন বহু লক্ষণজ্ঞ পণ্ডিতগণ তাঁহাকে “প্রিয়দর্শন”

-রূপে অভিহিত করেন। গৃহী হইয়া তিনি প্রিয়দর্শন

ও বহুজনের প্রিয় হন, যদি গৃহী না হইয়া তিনি

শ্রমণ হন, তাহা হইলে বহুজনের শোকাপনোদন

করেন।

২৩০. “যেহেতু” ভিক্ষুগণ, তথাগত পূর্বজন্মে, পূর্বভবে, পূর্বনিবাসে, পূর্বে মনুষ্যরূপে জন্মগ্রহণ করিয়া কুশলধর্মসমূহে বহুজনপ্রমুখ হইয়াছিলেন, কায়, বাক্য ও মানসিক সদাচরণে, দান বিতরণে, শীল গ্রহণে, উপোসথ পালনে, মাতৃভক্তিতে, পিতৃভক্তিতে, শ্রমণ-ব্রাহ্মণদিগের প্রতি ভক্তিতে, কুলজ্যেষ্ঠগণের প্রতি সম্মানে, অপরাপর কুশলধর্মের বহুজনের অগ্রণী হইয়াছিলেন, সেইহেতু তিনি ওই কর্মের সম্পাদন, সঞ্চয়, বাহুল্য ও বিপুলতার জন্য মরণান্তে দেহের বিনাশে সুগতিরূপ স্বর্গলোকে উৎপন্ন হইয়াছিলেন। তথায় তিনি দশ বিষয়ে অন্য দেবগণকে অতিক্রম করিয়াছিলেন, দিব্য-আয়ুতে, দিব্যবর্ণে, দিব্যসুখে, দিব্যযশে, দিব্যআধিপত্যে, দিব্যরূপে, দিব্যশব্দে, দিব্যগন্ধে, দিব্যরসে, দিব্যস্পর্শে। তিনি ওইস্থান হইতে চ্যুত হইয়া এই জগতে আগমন করিয়া এই মহাপুরুষ-লক্ষণ প্রাপ্ত হন, তিনি উষ্ণীষ-শীর্ষ হন।

তিনি ওই লক্ষণসমন্বিত হইয়া যদি গৃহবাসী হন, তাহা হইলে রাজা চক্রবর্তী হন। রাজা হইয়া তিনি কী লাভ করেন? বহুজন তাঁহার অনুসরণ করে, ব্রাহ্মণ-গৃহপতিগণ, নিগম-জনপদবাসীগণ, গণক-মহামাত্রগণ, রক্ষী ও দৌবারিকগণ, অমাত্য ও পারিষদগণ, ভোজরাজগণ এবং অভিজাতবংশীয় কুমারগণ তাঁহার অনুসরণ করে। রাজা হইয়া তাঁহার এই লাভ হয়। যদি তিনি গৃহত্যাগ করিয়া গৃহহীন প্রব্রজ্যা আশ্রয় করেন, তিনি পৃথিবীতে আবরন্মুক্ত, অর্হৎ, সম্যকসম্বুদ্ধ হন। বুদ্ধ হইয়া তিনি কী লাভ করেন? বহুজন তাঁহার অনুসরণ করে, ভিক্ষু ও ভিক্ষুণীগণ, উপাসক-উপাসিকাগণ-দেবমনুষ্য-অসুর-নাগ-গন্ধর্বগণ তাঁহার অনুসরণ করে। বুদ্ধ হইয়া তাঁহার এই লাভ হয়।” ভগবান এইরূপ বলিলেন।

২৩১. এই সম্পর্কে উক্ত হইয়াছে :

ধর্মচর্যাভিরত হইয়া তিনি সদাচরণে শ্রেষ্ঠ ছিলেন,

তিনি বহুজনের সহচর ছিলেন, স্বর্গে গমন করিয়া তিনি

পুণ্যফল প্রাপ্ত হইয়াছিলেন। সদাচরণের

ফলভোগ করিয়া এই জগতে আসিয়া তিনি

উষ্ণীষ-শীর্ষ হইয়াছেন, লক্ষণজ্ঞগণ বলিয়াছিলেন,

“এই পুরুষ বহুজনের অগ্রগামী হইবেন। ইহলোকে

মনুষ্যের ভোগ্য বস্তুসমূহ পূর্বের ন্যায় তাঁহার নিকট

আহৃত হইবে, যদি তিনি ভূমিপতি ক্ষত্রিয় হন,

তাহা হইলে বহুজনের সেবা লাভ করিবেন। যদি

তিনি প্রব্রজ্যা গ্রহণ করেন, তাহা হইলে ধর্মের

জ্ঞানসম্পন্ন ও পারদর্শী হন। বহুজন তাঁহার শিক্ষায়

অনুরক্ত হইয়া তাঁহার অনুগামী হয়।”

২৩২. “যেহেতু, ভিক্ষুগণ, তথাগত পূর্বজন্মে, পূর্বভবে, পূর্বনিবাসে, পূর্বে মনুষ্যরূপে জন্মগ্রহণ করিয়া মৃষাবাদ পরিহারপূর্বক উহা হইতে বিরত ছিলেন, সত্যবাদী, সত্যাশ্রয়ী, নির্ভরযোগ্য, প্রত্যয়যোগ্য, অবিসংবাদী ছিলেন, সেইহেতু তিনি ওই কর্মের সম্পাদন, সঞ্চয়, বাহুল্য ও বিপুলতার জন্য মরণান্তে দেহের বিনাশে সুগতিরূপ স্বর্গলোকে উৎপন্ন হইয়াছিলেন। তথায় তিনি দশ বিষয়ে অন্য দেবগণকে অতিক্রম করিয়াছিলেন, দিব্য-আয়ুতে, দিব্যবর্ণে, দিব্যসুখে, দিব্যযশে, দিব্যআধিপত্যে, দিব্যরূপে, দিব্যশব্দে, দিব্যগন্ধে, দিব্যরসে, দিব্যস্পর্শে। ওইস্থান হইতে চ্যুত হইয়া এই জগতে আগমন করিয়া এই দুই মহাপুরুষ-লক্ষণ প্রাপ্ত হন, তিনি এক-এক লোমবিশিষ্ট হন, তাঁহার ভ্রূযুগ মধ্যস্থ উর্ণ শুভ্র মৃদু তুলসন্নিভ হয়।

“তিনি ওই লক্ষণদ্বয়সমন্বিত হইয়া যদি গৃহবাসী হন তাহা হইলে রাজা চক্রবর্তী হন। রাজা হইয়া কী লাভ করেন? তিনি ব্রাহ্মণ-গৃহপতি, নিগম-জনপদবাসী, গণক-মহামাত্র, রক্ষীবর্গ, দৌবারিক, অমাত্য, পারিষদ, ভোজরাজগণ এবং সম্ভ্রান্তবংশীয় কুমারগণ ইত্যাদি বহু অনুচর লাভ করেন। রাজা হইয়া তাঁহার এই লাভ। যদি তিনি গৃহত্যাগ করিয়া গৃহহীন প্রব্রজ্যা আশ্রয় করেন, তিনি পৃথিবীতে আবরন্মুক্ত, অর্হৎ, সম্যকসম্বুদ্ধ হন। বুদ্ধ হইয়া তিনি কী লাভ করেন? তিনি ভিক্ষু-ভিক্ষুণীগণ, উপাসক-উপাসিকাগণ, দেবমনুষ্য-অসুর-নাগ-গন্ধর্ব ইত্যাদি বহু অনুচর লাভ করেন। বুদ্ধ হইয়া তাঁহার এই লাভ হয়।” ভগবান এইরূপ বলিলেন।

২৩৩. এই সম্পর্কে উক্ত হইয়াছে :

পূর্বজন্মে তিনি সত্যপ্রতিজ্ঞ ছিলেন, সর্বান্তঃকরণে

সরল বাক্য বলিতেন, অলীক বর্জন করিতেন,

কখনও প্রতিশ্রুতি ভঙ্গ করিতেন না, যাহা প্রকৃত,

যাহা সত্য তাহাই বলিয়া সকলকে তুষ্ট করিতেন।

তিনি ভ্রূযুগ মধ্য-জাত শ্বেত সুশুভ্র মৃদু তূলসন্নিভ

ঊর্ণবিশিষ্ট হইয়াছেন, তাঁহার এক লোমকূপ হইতে

দুইটি লোম উদ্গত হয় নাই, তাঁহার অঙ্গের প্রতি

লোমকূপ হইতে মাত্র একটি লোম উদ্গত। বহু

জন্মলক্ষণজ্ঞগণ আসিয়া বলিয়াছিলেন : বহুজন,

সুসংস্থিত লোম ও ঊর্ণবিশিষ্ট ঈদৃশ পুরুষের

সেবানিরত হইবে। গৃহী হইলেও পূর্বকৃত কর্মের

জন্য বহুজন তাঁহার অনুবর্তী হইবে, যদি তিনি

আকিঞ্চন, প্রব্রজিত, অনুত্তর বুদ্ধ হন তাহা হইলেও

বহুজন তাঁহার অনুবর্তী হয়।

২৩৪. “যেহেতু, ভিক্ষুগণ, তথাগত পূর্বজন্মে পূর্বভবে, পূর্বনিবাসে, পূর্বকালে মনুষ্যরূপে জন্মগ্রহণ করিয়া পিশুন বাক্য পরিহার করিয়া উহা হইতে বিরত ছিলেন, এক স্থানে যাহা শ্রুত ভেদোৎপাদনের অভিপ্রায়ে তাহা অপর স্থানে প্রকাশ করিতেন না, যাহারা ভিন্ন তাহাদের মধ্যে ঐক্যের প্রতিষ্ঠাতা ছিলেন, যাহারা মিত্র তাহাদের মধ্যে মৈত্রীর উৎসাহদাতা, ঐক্যকারক, ঐক্যপ্রিয়, ঐক্যানন্দ, ঐক্যোৎপাদক বাক্যের কথনকারী ছিলেন, সেইহেতু তিনি ওই কর্মের সম্পাদন, সঞ্চয়, বাহুল্য ও বিপুলতার জন্য মরণান্তে দেহের বিনাশে সুগতিরূপ স্বর্গলোকে উৎপন্ন হইয়াছিলেন। তথায় তিনি দশ বিষয়ে অন্য দেবগণকে অতিক্রম করিয়াছিলেন, দিব্য-আয়ুতে, দিব্যবর্ণে, দিব্যসুখে, দিব্যযশে, দিব্যআধিপত্যে, দিব্যরূপে, দিব্যশব্দে, দিব্যগন্ধে, দিব্যরসে, দিব্যস্পর্শে। ওইস্থান হইতে চ্যুত হইয়া এই জগতে আগমন করিয়া এই দুই মহাপুরুষ-লক্ষণ প্রাপ্ত হন, তিনি চত্বারিংশৎ দন্ত ও অবিবর দন্তবিশিষ্ট হন।

“তিনি ওই লক্ষণদ্বয়সমন্বিত হইয়া যদি গৃহে বাস করেন, তাহা হইলে রাজা চক্রবর্তী হন। রাজা হইয়া কী লাভ করেন? “তাঁহার পারিষদবর্গণ্ডব্রাহ্মণ-গৃহপতিগণ, নিগম-জনপদবাসীগণ, গণক-মহামাত্রগণ, রক্ষীগণ, দৌবারিকগণ, সভাসদবর্গ, ভোজরাজগণ এবং অভিজাতবংশীয় কুমারগণ অভেদ্য হইয়া থাকেন। রাজা হইয়া তাঁহার এই লাভ হয়। যদি তিনি গৃহত্যাগ করিয়া গৃহহীন প্রব্রজ্যা আশ্রয় করেন, তিনি পৃথিবীতে আবরন্মুক্ত, অর্হৎ, সম্যকসম্বুদ্ধ হন। বুদ্ধ হইয়া তিনি কী লাভ করেন? তাঁহার অনুবর্তী ভিক্ষু-ভিক্ষুণীগণ, উপাসক-উপাসিকাগণ, দেবমনুষ্য-অসুর-নাগ-গন্ধর্বগণ অভেদ্য হইয়া থাকেন। বুদ্ধ হইয়া তাঁহার এই লাভ হয়। ভগবান এইরূপ বলিলেন।

২৩৫. এই সম্পর্কে উক্ত হইয়াছে :

তিনি মিত্রভেদকারী, ভেদপ্রবর্ধক, বিবাদোৎপাদক,

কলহ-প্রবর্ধক, অকৃত্যকারী, মিত্রতানাশক দুর্বাক্য

বলেন নাই। তিনি সর্বদা অবিবাদবর্ধক, ভিন্নের

মধ্যে ঐক্যোৎপাদক বাক্য বলিতেন। মৈত্রীসহগত

চিত্তে তিনি জনগণের কলহ অপনোদন করিয়া

আনন্দলাভ করিতেন। ওই কর্মের ফলে স্বর্গে

গমন করিয়া তিনি তথায় আনন্দলাভ করিয়াছিলেন।

এই জগতে পুনরাগমন করিয়া তিনি সুসংস্থিত

চত্বারিংশৎ সম ও অবিবর দন্তবিশিষ্ট হন। তিনি

যদি ক্ষত্রিয় হন, তাহা হইলে ভূমিপতি হন এবং

তাঁহার অনুচরবর্গ অবিরোধী হয়। যদি তিনি

শ্রমণ হন, তাহা হইলে বিরজ ও বীতমল হন

এবং তাঁহার অনুচরবর্গ অনুগত ও অচল হইয়া থাকে।

২৩৬. “যেহেতু, ভিক্ষুগণ তথাগত পূর্বজন্মে, পূর্বভবে, পূর্বনিবাসে, পূর্বে মনুষ্যরূপে জন্মগ্রহণ করিয়া কর্কশবাক্য পরিহারপূর্বক উহা হইতে বিরত হইয়াছিলেন, যে বাক্য সদয়, শ্রুতিসুখকর, প্রেমনীয়, হৃদয়গ্রাহী, বিনীত, বহুজনের প্রীতিজনক ও মনোজ্ঞ সেইরূপ বাক্য বলিতেন, সেইহেতু ওই কর্মের সম্পাদন, সঞ্চয়, বাহুল্য ও বিপুলতার জন্য তিনি মরণান্তে দেহের বিনাশে স্বর্গলোকে উৎপন্ন হইয়াছিলেন। তথায় তিনি দশ বিষয়ে অন্য দেবগণকে অতিক্রম করিয়াছিলেন, দিব্য-আয়ুতে, দিব্যবর্ণে, দিব্যসুখে, দিব্যযশে, দিব্যআধিপত্যে, দিব্যরূপে, দিব্যশব্দে, দিব্যগন্ধে, দিব্যরসে, দিব্যস্পর্শে। ওইস্থান হইতে চ্যুত হইয়া এই পৃথিবীতে আগমনপূর্বক তিনি এই দুই মহাপুরুষ-লক্ষণ প্রাপ্ত হন, তিনি দীর্ঘ জিহ্বা এবং করবীকের মধুর স্বরবিশিষ্ট হন।

“ঐ লক্ষণদ্বয়-সমন্বিত হইয়া যদি তিনি গৃহবাসী হন, তাহা হইলে রাজা চক্রবর্তী হন। রাজা হইয়া কী লাভ করেন? তাঁহার বাক্য সর্বজনের নিকট অভিনন্দনীয় হয়, ব্রাহ্মণ-গৃহপতিগণ, নগর-জনপদবাসীগণ, গণক-মহামাত্রগণ, রক্ষী ও দৌবারিকগণ, অমাত্য-পারিষদগণ, ভোজরাজগণ এবং অভিজাতবংশীয় কুমারগণ তাঁহার বাক্য গ্রহণ করেন। রাজা হইয়া তাঁহার এই লাভ হয়। যদি তিনি গৃহত্যাগ করিয়া গৃহহীন প্রব্রজ্যা আশ্রয় করেন, তিনি পৃথিবীতে আবরন্মুক্ত, অর্হৎ, সম্যকসম্বুদ্ধ হন। বুদ্ধ হইয়া তিনি কী লাভ করেন? তাঁহার বাক্য অভিনন্দনীয় হয়, ভিক্ষু-ভিক্ষুণীগণ, উপাসক-উপাসিকাগণ, দেবমনুষ্য-অসুর-নাগ-গন্ধর্বগণ তাঁহার বাক্য গ্রহণ করেন। বুদ্ধ হইয়া তাঁহার এই লাভ হয়।” ভগবান এইরূপ বলিলেন।

২৩৭. এই সম্পর্কে উক্ত হইয়াছে :

তিনি তিরস্কার-সূচক, কলহ-জনক, অনিষ্টকর,

পীড়াদায়ক, বহুজনের ক্লেশোৎপাদক, কঠোর,

পরুষ বাক্য বলিতেন না। তিনি মধুর, সুসংহিত,

মৃদু, চিত্তরঞ্জক, হৃদয়গ্রাহী, শ্রুতিসুখকর বাক্য

বলিতেন। তিনি সুবাক্য কথনের ফল অনুভব

করিয়াছিলেন, স্বর্গে গমনপূর্বক পুণ্যফল প্রাপ্ত

হইয়াছিলেন। পরে তিনি এই জগতে আগমন

করিয়া ব্রহ্মস্বর এবং বিপুল স্থূল জিহ্বাসম্পন্ন

হইয়াছেন, তাঁহার বাক্য সর্বজনের অভিনন্দনীয়।

গৃহী হইলে তাঁহার বাক্য সুফলপ্রদ হয়, যদি

তিনি প্রব্রজিত হন তাহা হইলে বহুজনের নিকট

কথিত তাঁহার বহু বাক্য, জনগণের নিকট

আদরণীয় হয়।

২৩৮. “যেহেতু, ভিক্ষুগণ, তথাগত পূর্বজন্মে, পূর্বভবে, পূর্বনিবাসে মনুষ্যরূপে জন্মগ্রহণ করিয়া তুচ্ছ প্রলাপ পরিহারপূর্বক উহা হইতে বিরত ছিলেন, তিনি কালবাদী, ভূতবাদী, ধর্মবাদী, বিনয়বাদী হইয়া যথাকালে যুক্তিপূর্ণ, সুবিভক্ত, অর্থসংহিত, মূল্যবান বাক্য বলিতেন, সেইহেতু তিনি ওই কর্মের সম্পাদন, সঞ্চয়, বাহুল্য ও বিপুলতার জন্য মরণান্তে দেহের বিনাশে সুগতি লাভ করিয়া স্বর্গে উৎপন্ন হইয়াছিলেন। তথায় তিনি দশ বিষয়ে অন্য দেবগণকে অতিক্রম করিয়াছিলেন, দিব্য-আয়ুতে, দিব্যবর্ণে, দিব্যসুখে, দিব্যযশে, দিব্যআধিপত্যে, দিব্যরূপে, দিব্যশব্দে, দিব্যগন্ধে, দিব্যরসে, দিব্যস্পর্শে। ওইস্থান হইতে চ্যুত হইয়া এই জগতে আগমন করিয়া তিনি এই মহাপুরুষ-লক্ষণ প্রাপ্ত হইয়াছেন-তিনি সিংহহনুবিশিষ্ট হইয়াছেন।

“তিনি ওই লক্ষণসমন্বিত হইয়া যদি গৃহবাসী হন, তাহা হইলে রাজা চক্রবর্তী হন। রাজা হইয়া কী লাভ করেন? তিনি বিরুদ্ধ ও শত্রুভাবাপন্ন মনুষ্য কর্তৃক অজেয় হন। রাজা হইয়া তাঁহার এই লাভ হয়। “যদি তিনি গৃহত্যাগপূর্বক প্রব্রজ্যা-অবলম্বন করেন, তাহা হইলে পৃথিবীতে আবরন্মুক্ত অর্হৎ, সম্যকসম্বুদ্ধ হন। বুদ্ধ হইয়া তিনি কী লাভ করেন? তিনি অভ্যন্তর অথবা বাহির বিরোধী শত্রুগণ কর্তৃক-রাগ, দ্বেষ অথবা মোহ কর্তৃক কিংবা শ্রমণ, ব্রাহ্মণ, দেব, মার, ব্রহ্মা অথবা জগতের অপর কাহারও কর্তৃক অজেয় হন। বুদ্ধ হইয়া তাঁহার এই লাভ হয়।” ভগবান এইরূপ বলিলেন।

২৩৯. এই সম্পর্কে উক্ত হইয়াছে :

তিনি তুচ্ছ প্রলাপে রত হইতেন না, মূঢ়তা প্রকাশ

করিতেন না, তিনি বাক্‌-সংযত ছিলেন, অহিতের

অপনোদন করিতেন এবং বহুজনের হিত ও

সুখকর বাক্য বলিতেন। ওইরূপ কর্ম করিয়া

এই স্থান হইতে চ্যুত হইয়া স্বর্গে গমনপূর্বক

তিনি সুকর্মের ফল লাভ করিয়াছিলেন। ওইস্থান

হইতে চ্যুত হইয়া পুনরায় এই জগতে আগমন

করিয়া সিংহ-হনুত্ব প্রাপ্ত হইয়াছেন। তিনি রাজা

হইয়া অপরাজেয় মনুজেন্দ্র নরাধিপ মহানুভব

হইয়া থাকেন এবং ত্রিদিবপুরে দেবরাজ ইন্দ্রের ন্যায়

বিরাজ করেন। গন্ধর্ব-অসুর-শক্র-রাক্ষস-সুরগণ

কর্তৃক তিনি পরাজিত হন না। উক্তরূপ পুরুষ

গৃহী হইলে পৃথিবীর দিক প্রতিদিক এবং বিদিকে

ওইরূপই হইয়া থাকেন।

২৪০. “যেহেতু, ভিক্ষুগণ, তথাগত পূর্বজন্মে পূর্বভবে, পূর্বনিবাসে, পূর্বকালে মনুষ্যরূপে জন্মগ্রহণ করিয়া মিথ্যা জীবনোপায় পরিহারপূর্বক সম্যক আজীব দ্বারা জীবিকার্জন করিতেন, তুলা, কংস ও মানসমন্বিত প্রবঞ্চনা, উৎকোচণ্ডবঞ্চনা-শাঠ্যরূপ বক্রগতি, এবং ছেদনবধ-বন্ধন-দস্যুতা, লুণ্ঠন ও আক্রমণ হইতে বিরত ছিলেন সেইহেতু তিনি ওই কর্মের সম্পাদন, সঞ্চয় বাহুল্য ও বিপুলতার জন্য মরণান্তে দেহের বিনাশে সুগতিসম্পন্ন স্বর্গলোকে উৎপন্ন হইয়াছিলেন। তিনি ওইস্থান হইতে চ্যুত হইয়া এই জগতে আগমনপূর্বক এই দুই মহাপুরুষ-লক্ষণ প্রাপ্ত হইয়াছেন, তিনি সমদন্ত ও শভ্রোজ্জ্বল শ্বাদন্তবিশিষ্ট হইয়াছেন।

“তিনি ওই লক্ষণদ্বয়সমন্বিত হইয়া যদি গৃহবাসী হন, তাহা হইলে রাজচক্রবর্তী, ধার্মিক, ধর্মরাজ, চতুরন্তবিজেতা, প্রজাবর্গের নিরাপত্তা-প্রাপ্ত, সপ্তরত্ন-সমন্বিত হন। এই সকল তাঁহার সপ্তরত্ন; যথা : চক্ররত্ন, হস্তীরত্ন, অশ্বরত্ন, মণিরত্ন, স্ত্রীরত্ন, গৃহপতিরত্ন এবং সপ্তম রত্নস্বরূপ মন্ত্রীরত্ন। তাঁহার সহস্রাধিক পুত্র-সাহসী, বীরোপম, শত্রুসেনামর্দন। তিনি সসাগরা, উর্বর, নিষ্কলুষ, নিষ্কণ্টক, সমৃদ্ধ, স্ফীত, শান্তিপূর্ণ, মঙ্গলময় নিষ্কলঙ্ক বিশাল পৃথিবীকে বিনাদণ্ডে বিনাশস্ত্রে ধর্মের দ্বারা জয় করিয়া বাস করেন। তিনি রাজা হইয়া কী লাভ করেন? তাঁহার পরিবারবর্গ শুদ্ধচিত্ত হয়, তাঁহার পরিবারভুক্ত ব্রাহ্মণ-গৃহপতিগণ, নগর-গ্রামবাসীগণ, গণক-মহামাত্রগণ, রক্ষীবর্গ ও দৌবারিকগণ, অমাত্য-পারিষদগণ, ভোজরাজগণ, অভিজাতবংশীয় কুমারগণ শুদ্ধচিত্ত হয়। রাজা হইয়া তাঁহার এই লাভ হয়।

“যদি তিনি গৃহত্যাগপূর্বক প্রব্রজ্যা-অবলম্বন করেন, তাহা হইলে পৃথিবীতে আবরন্মুক্ত অর্হৎ, সম্যকসম্বুদ্ধ হন। বুদ্ধ হইয়া তিনি কী লাভ করেন? তাঁহার পরিবারবর্গ শুদ্ধ-চিত্ত হয়, তাঁহার পরিবারভুক্ত ভিক্ষু-ভিক্ষুণীগণ, উপাসক-উপাসিকাগণ, দেবমনুষ্য-অসুর-নাগ-গন্ধর্বগণ শুদ্ধচিত্ত হয়। বুদ্ধ হইয়া তাঁহার এই লাভ হয়।” ভগবান এইরূপ বলিলেন।

২৪১. এই সম্পর্কে উক্ত হইয়াছে :

মিথ্যা জীবনোপায় পরিহারপূর্বক তিনি ন্যায়, আচার

ও ধর্মসঙ্গত বৃত্তি অবলম্বন করিতেন। অহিতের

অপনোদন করিয়া তিনি বহুজনের হিত ও সুখ

সম্পাদনে নিরত ছিলেন। নিপুণ, বিজ্ঞ, সৎপুরুষগণ

কর্তৃক প্রশংসিত কর্ম করিয়া ওই পুরুষ স্বর্গে সুখময়

ফল অনুভব করিয়াছিলেন, স্বর্গাধিপতির ন্যায়

রতি-ক্রীড়ানুযুক্ত হইয়া আনন্দিত হইয়াছিলেন।

ওইস্থান হইতে চ্যুত হইয়া মনুষ্যজন্ম লাভ করিয়া

সুকর্মের ফলস্বরূপ তিনি সমান, সুবিশুদ্ধ, সুশুভ্র

দন্ত লাভ করিয়াছেন। বহুসংখ্যক সমাগত দৈবজ্ঞ

শ্রেষ্ঠ জ্ঞানীগণ বলিয়াছিলেন, “এই পুরুষের

পরিবারবর্গ শুদ্ধচিত্ত হইবে তিনি বিহগপক্ষসন্নিভ

সৌম্য-শুভ্র-শুদ্ধ-উজ্জ্বল দন্তবিশিষ্ট। বিশাল পৃথিবীর

শাসনকর্তা রাজারূপে তাঁহার বহুসংখ্যক পরিবারবর্গ

শুদ্ধাচার সম্পন্ন হয়। তাহারা বলপ্রয়োগে জনপদের

পীড়নে বিরত হইয়া সকলের হিত ও সুখবিধায়ক

হয়। যদি তিনি প্রব্রজ্যা গ্রহণ করেন তাহা

হইলে নিষ্পাপ, বিরজ ও আবরণ মুক্ত হন, বেদনা

ও শ্রান্তিহীন হইয়া তিনি ইহলোক ও পরলোকের

প্রতি দৃষ্টিপাত করেন। তাঁহার উপদেশানুবর্তী

বহু গৃহী ও প্রব্রজিত অশুদ্ধ, বিগর্হিত, পাপের

বর্জন করেন। তিনি শুদ্ধিবেষ্টিত হইয়া থাকেন,

মালিন্য, বিঘ্ন, অমঙ্গলরূপ ক্লেশ বিনষ্ট করেন।

লক্ষণ সূত্র সমাপ্ত।


 

৮. সিংগালোবাদ সূত্রান্ত
২৪২. আমি এইরূপ শ্রবণ করিয়াছি। এক সময়ে ভগবান রাজগৃহে বেনুবনে কলন্দক নিবাপে অবস্থান করিতেছিলেন। ওই সময় সিংগালক নামক গৃহপতি-পুত্র প্রত্যুষে উত্থান করিয়া রাজগৃহ হইতে নিষ্ক্রান্ত হইয়া আর্দ্রবস্ত্রে, আর্দ্রকেশে অঞ্জলিবদ্ধ হইয়া পূর্ব, দক্ষিণ, পশ্চিম, উত্তর, নিম্ন, ঊর্ধ্ব, সর্বদিককে নমস্কার করিতেছিল।

২৪৩. তখন ভগবান পূর্বাহ্নের পরিচ্ছদ পরিহিত হইয়া পাত্র ও চীবর হস্তে রাজগৃহে পিণ্ডার্থ প্রবেশ করিলেন। ওই সময় পূজানিরত সিংগালককে দেখিয়া বলিলেন, “গৃহপতি-পুত্র, তুমি কি নিমিত্ত প্রত্যুষে উঠিয়া রাজগৃহ হইতে নিষ্ক্রান্ত হইয়া আর্দ্রবস্ত্র ও আর্দ্রকেশে অঞ্জলিবদ্ধ হইয়া পূর্ব, দক্ষিণ, পশ্চিম, উত্তর, নিম্ন, ঊর্ধ্ব, সর্বদিককে নমস্কার করিতেছ?”

“ভন্তে, পিতা মৃত্যুকালে আমাকে বলিয়াছিলেন, “পুত্র, দিকসমূহকে নমস্কার করিতে হইবে।” সেই নিমিত্ত আমি পিতৃবাক্যের সৎকার, গুরুত্ব স্বীকার, সম্মান ও পূজাস্বরূপ প্রত্যুষে উঠিয়া রাজগৃহ হইতে নিষ্ক্রান্ত হইয়া আর্দ্রবস্ত্র ও আর্দ্রকেশে অঞ্জলিবদ্ধ হইয়া পূর্ব, দক্ষিণ, পশ্চিম, উত্তর, নিম্ন, ঊর্ধ্ব, সর্বদিককে নমস্কার করিতেছি।”

২৪৪. “গৃহপতি-পুত্র, এইরূপে ছয়দিককে নমস্কার করিতে হয় না।”

“ভন্তে, তবে কিরূপে করিতে হয়? আর্য বিনয়ানুসারে যেরূপে ছয়দিককে নমস্কার করিতে হয় তাহা ভগবান অনুগ্রহপূর্বক আমায় শিক্ষা দিন।”

“তাহা হইলে শ্রবণ করো, উত্তমরূপে মনঃসংযোগ করো, আমি বলিতেছি।”

“উত্তম, ভন্তে,” বলিয়া গৃহপতি-পুত্র সিংগালক ভগবানের নিকট সম্মতি জ্ঞাপন করিলেন। ভগবান এইরূপ বলিলেন :

২৪৫. “গৃহপতি-পুত্র, যখন আর্যশ্রাবকের চতুর্বিধ কর্মক্লেশ নষ্ট হয়, তিনি চতুর্বিধ স্থানে পাপকর্মে বিরত হন, ভোগহানিকর ষড়বিধ কারণে অনুযুক্ত হন না, তখন তিনি উক্ত চতুর্দশবিধ পাপ হইতে মুক্ত হইয়া ছয়দিক আচ্ছাদিত করেন, উভয় লোক জয় করিবার মার্গে প্রতিষ্ঠিত হন, ইহলোক ও পরলোক উভয় লোকেরই প্রীতিকর হন। তিনি মরণান্তে দেহের বিনাশে স্বর্গে উৎপন্ন হন।

“তাঁহার কোন কোন চারি কর্মক্লেশ নষ্ট হইয়া যায়? গৃহপতি-পুত্র, প্রাণাতিপাত, অদত্তের গ্রহণ, ব্যভিচার, মৃষাবাদ-তাঁহার এই চারি কর্মক্লেশ বিনষ্ট হয়।” ভগবান এইরূপ বলিলেন।

এইরূপ বলিয়া সুগত শাস্তা পুনরায় বলিলেন :

“প্রাণাতিপাত, অদত্তের গ্রহণ, মৃষাবাদ এবং

ব্যভিচার, এই সকল পণ্ডিতগণ কর্তৃক

প্রশংসিত হয় না।”

২৪৬. “কোন কোন চারিস্থানে পাপকর্ম করেন না? ছন্দের বশবর্তী হইয়া, দ্বেষ-মোহ-ভয়ের বশবর্তী হইয়া মানুষ পাপকর্ম করে। যেহেতু, গৃহপতি পুত্র, আর্যশ্রাবক ছন্দের বশবর্তী হন না, দ্বেষ-মোহ-ভয়ের বশবর্তী হন না, সেইহেতু এই চারি স্থানে তিনি পাপকর্ম করেন না।” ভগবান এইরূপ বলিলেন।

এইরূপ বলিয়া সুগত শাস্তা পুনরায় বলিলেন :

“ছন্দ, দ্বেষ, ভয় ও মোহের বশবর্তী হইয়া যে

ধর্মকে লঙ্ঘন করে, কৃষ্ণপক্ষের চন্দ্রের ন্যায় তাহার

যশ ক্ষীণ হইয়া যায়। ওই সকলের বশবর্তী হইয়া

যে ধর্মকে লঙ্ঘন করে না, শুক্লপক্ষের চন্দ্রের

ন্যায় তাহার যশ পূর্ণতাপ্রাপ্ত হয়।”

২৪৭. “কোন কোন ষড়বিধ ভোগহানিকর কর্মে লিপ্ত হন না? গৃহপতি পুত্র, সুরা, মেরয়াদি মদ্যপান ভোগহানিকর। অসময়ে পথে পথে ভ্রমণানুরক্তি ভোগহানিকর। নৃত্য-গীতাদির অভিনয় দর্শনে আসক্তি ভোগহানিকর। দ্যূতাসক্তি ভোগহানিকর। পাপমিত্রের সংসর্গে অনুযুক্ত হওয়া ভোগহানিকর। আলস্যপরায়ণতা ভোগহানিকর।

২৪৮. “গৃহপতি পুত্র, সুরা মেরয়াদি মদ্যে আসক্তি হইতে ছয় প্রকার অনিষ্টের উৎপত্তি হয়, প্রত্যক্ষ ধননাশ, কলহ বৃদ্ধি, বিবিধ রোগের উৎপত্তি, অযশের প্রচার, উলঙ্গ অবস্থা, বুদ্ধিনাশ।

২৪৯. “গৃহপতি-পুত্র, অসময়ে পথে পথে ভ্রমণের আনুরক্তি হইতে ছয় প্রকার অনিষ্টকর ফল উৎপন্ন হয়, আপনার অসংবৃত এবং অরক্ষিত অবস্থা, স্ত্রী-পুত্রগণেরও অসংবৃত ও অরক্ষিত অবস্থা; ধন সম্পত্তির অসংবৃত এবং অরক্ষিত অবস্থা; অবাঞ্ছনীয় স্থানে আপনাকে সন্দেহের পাত্রে পরিণত করণ; মিথ্যা অপবাদের বিষয়ীভূত হওয়া; বহুবিধ দুঃখের আসব হওয়া।

২৫০. “নৃত্য-গীতাদির অভিনয় দর্শনে আসক্তি হইতে ছয় প্রকার অনিষ্টের উৎপত্তি হয়, “কোথায় নৃত্য, কোথায় গীত, কোথায় বাদ্য, কোথায় আখ্যান, কোথায় পাণিস্বর, কোথায় দামামা বাদ্য?”

২৫১. “দ্যূতাসক্তির ছয় প্রকার অনিষ্টকর ফল, জয়লাভে শত্রুতার উৎপত্তি, পরাজিত হইলে অনুতাপ, সাক্ষাতে ধননাশ, দ্যূতাসক্তের বাক্য সভাস্থলে গৃহীত হয় না, মিত্র ও রাজকর্মচারীগণ কর্তৃক সে অবজ্ঞাত হয়, আবাহ-বিবাহে সে কাহারও প্রার্থিত নয়, কারণ জনসাধারণ মনে করে দ্যূতাসক্ত স্ত্রীর ভরণ পোষণে অক্ষম।

২৫২. “পাপ-মিত্রের সংসর্গের ছয় প্রকার অনিষ্টকর ফল, যাহারা ধূর্ত, সুরাসক্ত, অভাবগ্রস্ত, বঞ্চক, শঠ, দুর্বৃত্ত, তাহারাই মিত্র হয়। গৃহপতি-পুত্র, পাপমিত্র সংসর্গের এই ছয় প্রকার অনিষ্টকর ফল।

২৫৩. “আলস্যপরায়ণতার ছয় প্রকার অনিষ্টকর ফল, “অত্যন্ত শীত” এই ছলে কাজকর্ম করে না, “অত্যন্ত উষ্ণ” এই ছলে কাজকর্ম করে না, “এখন অতি বিলম্ব হইয়া গিয়াছে” এই ছলে কাজকর্ম করে না, “এখন অতিশয় সকাল” এই ছলে কাজকর্ম করে না, “অত্যন্ত ক্ষুধার্ত হইয়াছি” এই ছলে কাজকর্ম করে না, “অত্যন্ত অধিক আহার হইয়া গিয়াছে” এই ছলে কাজকর্ম করে না, এই সকল ছলে কাজকর্ম করে না। এইরূপ সর্ববিষয়ে কর্তব্য পরাঙ্মুখতার ফলে অনুৎপন্ন ভোগের উৎপত্তি হয় না, উৎপন্ন ভোগ ক্ষীণ হইয়া যায়। গৃহপতি-পুত্র, আলস্যপরায়ণতার এই ছয় অনিষ্টকর ফল।” শাস্তা এইরূপ বলিলেন।

অতঃপর সুগত শাস্তা পুনরায় বলিলেন :

“কেহ পানকালে সখা হয়, কেহ “মিত্র, মিত্র”

রূপে সম্বোধন করে, কিন্তু যে প্রয়োজনের সময়ে

মিত্র হয় সেই সখা।

সূর্যোদয়ের পরেও নিদ্রাসক্তি, পরদার গমন,

বৈর-প্রসঙ্গ, অনিষ্ট-রতি, পাপ-মিত্র এবং হীন

স্বার্থপরতা, এই ষড়বিধ কারণে মানুষের ধ্বংস

সাধন হয়।

যে মনুষ্য দুষ্টকে মিত্ররূপে গ্রহণ করে, দুষ্টের সংসর্গ

করে, পাপাচরণে রত হয়, সে ইহলোক ও

পরলোক উভয়লোক হইতেই দুঃখময় অবস্থায়

নিক্ষিপ্ত হয়।

দ্যূত-ক্রীড়া ও নারী, মদ্য ও নৃত্য-গীত, দিবানিদ্রা

অকাল ভ্রমণ, পাপমিত্র ও হীন স্বার্থপরতা-এই

ছয় কারণে পুরুষ বিনষ্ট হয়।

সে অক্ষ-ক্রীড়ায় রত হয়, সুরা পান করে, অপরের

প্রাণসম স্ত্রীতে গত হয়, জ্ঞানীর অনুসরণে বিরত

হইয়া হীনের অনুসরণ করে এবং কৃষ্ণপক্ষের চন্দ্রের

ন্যায় ক্ষীণ হইয়া যায়।

সুরাপান করিয়া, সুরাসক্ত, নির্ধন ও বিত্তহীন

হইয়া, পাপাচরণ করিয়া সে অবিলম্বে ঋণরূপ

অকুল সমুদ্রে নিমজ্জিত হয়।

দিবাভাগে নিদ্রাশীল ও রাত্রিকালে জাগরণশীল

হইয়া, মত্ত ও সুরাসক্ত গৃহবাসের উপযুক্ত

হয় না।

“অতি শীত, অতি উষ্ণ, আর সময় নাই”

এইরূপ করিয়া কর্তব্যচ্যুত হইয়া মানুষ ইষ্টলাভে

বঞ্চিত হয়। কিন্তু যে শীতোষ্ণকে তৃণাধিক

জ্ঞান করে না, পুরুষের কর্তব্য পালন করে, সে

সুখলাভে বঞ্চিত হয় না।”

২৫৪. “গৃহপতি-পুত্র, এই চারিজনকে মিত্রের ছদ্মবেশে শত্রু বলিয়া জানিবে, পরস্বাপহরণকারী, বাক্‌সর্বস্ব, তোষামোদকারী, হানিকর কর্মে সহায়ক।

২৫৫. “চারি লক্ষণ দ্বারা মিত্রের ছদ্মবেশে শত্রুরূপ পরস্বাপহরণকারীকে জানিতে পারা যায়, সে পরধনহরণকারী, অল্পের পরিবর্তে অত্যধিক লাভ করিতে ইচ্ছা করে, ভয়োৎপাদক কর্মের কারক, সে স্বার্থসেবী। গৃহপতি পুত্র, এই চারি লক্ষণ দ্বারা মিত্রের ছদ্মবেশে শত্রুরূপ পরস্বাপহরণকারীকে জানিতে পারা যায়।

২৫৬. চারি লক্ষণ দ্বারা মিত্রের ছদ্মবেশে শত্রুরূপ বাক্‌-সর্বস্বকে জানিতে পারা যায়, সে অতীতের উল্লেখপূর্বক বন্ধুত্বের ছল করে[28]; ভবিষ্যতের উল্লেখপূর্বক বন্ধুত্বের ছল করে; নিরর্থক বাক্য বলিয়া অনুগ্রহ লাভের প্রয়াসী; সাহায্যের প্রয়োজন উপস্থিত হইলে সে আপনার অসামর্থ্য জ্ঞাপন করে।[29] গৃহপতি-পুত্র, এই চারি লক্ষণ দ্বারা মিত্রের ছদ্মবেশে শত্রুরূপ বাক্‌-সর্বস্বকে জানিতে পারা যায় :

২৫৭. “চতুর্বিধ লক্ষণ দ্বারা মিত্রের ছদ্মবেশে শত্রুরূপ তোষামোদকারীকে জানিতে পারা যায়, সে পাপকর্মেরও অনুমোদন করে, কল্যাণকর কর্মের প্রতিকূল আচরণেরও অনুমোদন করে; সে সম্মুখে প্রশংসা করিবে কিন্তু পরোক্ষে নিন্দা করিবে। গৃহপতি-পুত্র, এই চতুর্বিধ লক্ষণ দ্বারা মিত্রের ছদ্মবেশে শত্রুরূপ তোষামোদকারীকে জানিতে পারা যায়।”

২৫৮. “চতুর্বিধ লক্ষণ দ্বারা মিত্রের ছদ্মবেশে শত্রুরূপ হানিকর কর্মের সহায়ককে জানিতে পারা যায়, সে মদ্যাদি পানকালে সহায় হয়; সন্ধ্যার অন্ধকারে পথে পথে ভ্রমণের সহায়ক হয়; নাটকাদি প্রদর্শনীতে গমনে সহায় হয়, দ্যূতক্রীড়াদি প্রমোদস্থানে সহায় হয়। গৃহপতি-পুত্র, এই চতুর্বিধ লক্ষণ দ্বারা মিত্রের ছদ্মবেশে শত্রুরূপ সহায়ককে জানিতে পারা যায়।”

২৫৯. ভগবান এইরূপ বলিলেন। এইরূপ বলিয়া সুগত শাস্তা পুনরায় বলিলেন :

যে মিত্র পরস্বাপহরণকারী, যে মিত্র বাক্‌-সর্বস্ব,

যে মিত্র তোষামোদকারী, যে মিত্র হানিকর

কর্মের সহায়ক, পণ্ডিত ব্যক্তি এই চারিজনকে

শত্রু জ্ঞান করিয়া ভয়সঙ্কুল মার্গের ন্যায় দূর

হইতে তাহাদিগকে বর্জন করিবেন।

২৬০. “গৃহপতি-পুত্র, এই চারি প্রকার মিত্রকে সুহৃদ বলিয়া জানিবে; যিনি উপকারী তিনি সুহৃদ, যিনি সুখ দুঃখের সমভাগী, যিনি হিত প্রদর্শনকারী, যিনি দয়ার্দ্র; এই সকলকে সুহৃদ বলিয়া জানিবে।”

২৬১. “চতুর্বিধ ক্ষেত্রে উপকারী মিত্রকে সুহৃদ বলিয়া জানিবে; প্রমত্ত হইলে তিনি রক্ষা করেন, প্রমত্তের ধন সম্পত্তি রক্ষা করেন, ভয়ার্তের শরণ হন, কর্তব্যের সম্পাদনে প্রয়োজনীয় অর্থের দ্বিগুণ তিনি দান করেন। গৃহপতি-পুত্র, এই চতুর্বিধ ক্ষেত্রে উপকারী মিত্রকে সুহৃদ বলিয়া জানিবে।”

২৬২. “চতুর্বিধ স্থানে সুখ দুঃখের সমভাগী মিত্রকে সুহৃদ বলিয়া জানিবে; তিনি আপনার যাহা গোপনীয় তাহা প্রকাশ করেন, মিত্রের যাহা গুপ্ত বিষয় তাহা তিনি উত্তমরূপে গুপ্ত রাখেন, বিপদে পরিত্যাগ করেন না, মিত্রের জন্য তিনি আত্মপ্রাণ পর্যন্ত উৎসর্গ করেন। গৃহপতি-পুত্র, এই চতুর্বিধ স্থানে সুখ দুঃখের সমভাগী মিত্রকে সুহৃদ বলিয়া জানিবে।”

২৬৩. “চতুর্বিধ স্থানে হিত-প্রদর্শনকারী মিত্রকে সুহৃদ বলিয়া জানিবে :

তিনি পাপ হইতে সংযত করেন, কল্যাণে নিয়োজিত হইতে প্রবুব্ধ করেন, যাহা অশ্রুত তাহা ব্যক্ত করেন, স্বর্গের মার্গ প্রদর্শন করেন। গৃহপতি-পুত্র, এই চতুর্বিধ স্থানে হিত-প্রদর্শনকারীকে সুহৃদ বলিয়া জানিবে।”

২৬৪. “চতুর্বিধ স্থানে দয়ার্দ্র মিত্রকে সুহৃদ বলিয়া জানিবে, মিত্রের অমঙ্গলে তিনি আনন্দিত হন না, মিত্রের মঙ্গলে আনন্দ লাভ করেন, কেহ মিত্রের নিন্দা করিলে তিনি নিবারণ করেন, প্রশংসা করিলে তিনি প্রশংসা করেন। গৃহপতি-পুত্র, এই চতুর্বিধ স্থানে দয়ার্দ্র মিত্রকে সুহৃদ বলিয়া জানিবে।”

২৬৫. ভগবান এইরূপ বলিলেন। এইরূপ বলিয়া সুগত শাস্তা পুনরায় বলিলেন :

যে মিত্র উপকারী,

যিনি সুখে ও দুঃখে মিত্র,

যে মিত্র হিত প্রদর্শনকারী,

যে মিত্র দয়ার্দ্র,

পণ্ডিত ব্যক্তি এই চারিজনকে

মিত্র রূপে জ্ঞান করিয়া,

ঔরস পুত্রের সেবারত মাতার

ন্যায় তাঁহাদের সেবা করিবেন।

শীলসম্পন্ন পণ্ডিত নর

জ্বলন্ত অগ্নির ন্যায় দীপ্তিমান হন।

মধু সংগ্রহ-রত ভ্রাম্যমান

ভ্রমরের ন্যায় ধনাহরণরতের

ভোগ সঞ্চিত হইয়া বল্মিক—

স্তূপের ন্যায় বৃদ্ধিপ্রাপ্ত হয়।

এইরূপে ভোগাহরণ করিয়া

তিনি স্বকুলের মঙ্গল স্বরূপ হন।

তিনি স্বকীয় বিত্ত চারিভাগে

বিভক্ত করিবেন, এবং এইরূপে

জীবনের সর্ববিধ কাম্য

তাঁহার লাভ হইবে।

এক অংশ স্বয়ং ভোগ করিবেন,

দুই অংশ কর্মে প্রয়োগ করিবেন,

চতুর্থ অংশ দুঃসময়ের নিমিত্ত

সঞ্চয় করিবেন।

২৬৬. গৃহপতি-পুত্র, আর্যশ্রাবক কী প্রকারে ছয় দিক আচ্ছাদনকারী হন? এই ছয় বস্তুকে ছয়দিকরূপে জানিতে হইবে, মাতাপিতাকে পূর্বদিকরূপে জানিতে হইবে; আচার্যগণকে দক্ষিণদিকরূপে জানিতে হইবেঃ স্ত্রী-পুত্রগণকে পশ্চিমদিকরূপে, মিত্রাদিকে উত্তরদিকরূপে, দাস কর্মকারগণকে অধোদিকরূপে এবং শ্রমণ-ব্রাহ্মণগণকে ঊর্ধ্বদিকরূপে জানিতে হইবে।

২৬৭. “পুত্র পঞ্চ প্রকারে পূর্বদিকরূপ মাতাপিতার সেবা করিবেন, “তাঁহারা ভরণ পোষণ করিয়াছেন, অতএব তাঁহাদের ভরণ পোষণ করিতে হইবে, তাঁহাদের কৃত্য করিতে হইবে; কুলবংশ রক্ষা করিতে হইবে, আমি উত্তরাধিকারপ্রাপ্ত হইয়াছি, আমাকেও উহা প্রতিপাদন করিতে হইবে; যাঁহারা মৃত তাঁহাদের দক্ষিণা (শ্রদ্ধাদি) দান করিতে হইবে।” এইরূপ পাঁচ প্রকারে সেবিত হইয়া মাতাপিতা পাঁচ প্রকারে পুত্রকে অনুকম্পা করেন, পাপ হইতে রক্ষা করেন, কল্যাণে নিয়োজিত করেন, শিল্পশিক্ষা দেন, যোগ্য স্ত্রীর সহিত বিবাহ দেন, যথাসময়ে উত্তরাধিকার দেন। গৃহপতি-পুত্র, এই পাঁচ প্রকারে পূর্ব দিকরূপ মাতাপিতা পুত্র কর্তৃক সেবিত হইয়া পাঁচ প্রকারে পুত্রকে অনুকম্পা করেন। এইরূপে পূর্বদিক রক্ষিত হয়, শান্তিপূর্ণ হয়, ভয়হীন হয়।”

২৬৮. “গৃহপতি পুত্র, শিষ্য পাঁচ প্রকারে দক্ষিণ দিকরূপ আচার্যগণের সেবা করিবেন, তৎপরতা, সেবা, শুশ্রূষা, পরিচর্যা দ্বারা এবং সসম্মানে শিল্পশিক্ষা গ্রহণ করিয়া। এই পাঁচ প্রকারে সেবিত হইয়া আচার্যগণ পাঁচ প্রকারে শিষ্যকে অনুকম্পা করেন, তাঁহারা শিষ্যকে সুবিনীত করেন, উত্তমরূপে শিক্ষা দেন, সর্ববিদ্যা শিক্ষা দেন, মিত্র সহায়কবর্গের নির্বাচন করিয়া দেন, সর্বদিক রক্ষা করেন। গৃহপতি-পুত্র, এই পাঁচ প্রকারে দক্ষিণ দিকরূপ আচার্যগণ শিষ্য কর্তৃক সেবিত হইয়া পাঁচ প্রকারে শিষ্যকে অনুকম্পা করেন। এইরূপে দক্ষিণদিক সুরক্ষিত, শান্তিপূর্ণ এবং ভয়হীন হয়।”

২৬৯. “গৃহপতি-পুত্র, এই পাঁচ প্রকারে স্বামী পশ্চিম দিকরূপ ভার্যার সেবা করিবেন, সম্মানের দ্বারা, অবজ্ঞা বর্জন দ্বারা, অবিচলিত আনুরক্তির দ্বারা, ঐশ্বর্য প্রদানের দ্বারা, অলংকার প্রদানের দ্বারা। এইরূপে সেবিত হইয়া পাঁচ প্রকারে পত্নী স্বামীর প্রতি অনুকম্পা করেন-গৃহকর্ম তৎকর্তৃক সুসম্পাদিত হয়, পরিজনবর্গ উত্তমরূপে প্রতিপালিত হয়, তিনি ব্যভিচারিণী হন না, ধন সম্পত্তি রক্ষা করেন, তিনি দক্ষ এবং সর্বকার্যে আলস্যহীন হন। এই পাঁচ প্রকারে স্বামী কর্তৃক পশ্চিমদিকরূপ ভার্যা সেবিত হইয়া পাঁচ প্রকারে স্বামীকে অনুকম্পা করেন। এইরূপে পশ্চিমদিক সুরক্ষিত, শান্তিপূর্ণ এবং ভয়হীন হয়।”

২৭০. “গৃহপতি-পুত্র, পাঁচ প্রকারে কুলপুত্র উত্তর দিকরূপ মিত্র সহায়কবর্গের সেবা করিবেন, দান, প্রিয়বাক্য, অর্থচর্যা, সমামাত্মতা এবং অবিসংবাদিতা দ্বারা। এইরূপে সেবিত হইয়া তাঁহারা পাঁচ প্রকারে কুলপুত্রের প্রতি অনুকম্পা করেন, প্রমত্ত হইলে রক্ষা করেন, তাঁহার ধন সম্পত্তি রক্ষা করেন, ভীত হইলে তাঁহার আশ্রয়স্থল হন, বিপদে পরিত্যাগ করেন না, তাঁহার পরিবারবর্গের অপর সকলেরও সম্মান রক্ষা করেন। এই পাঁচ প্রকারে কুলপুত্র কর্তৃক উত্তর দিকরূপ মিত্র সহায়কবর্গ সেবিত হইয়া পাঁচ প্রকারে তাঁহার প্রতি অনুকম্পা করেন। এইরূপে উত্তরদিক সুরক্ষিত, শান্তিপূর্ণ ও ভয়হীন হয়।”

২৭১. “গৃহপতি-পুত্র, সম্ভ্রান্ত কুলপুত্র পাঁচ প্রকারে অধোদিকরূপ দাস কর্মকারগণের সেবা করিবেন, বলানুরূপ কর্মের বিধান করিয়া, আহার ও বেতন প্রদানের দ্বারা, অসুস্থতায় সেবা করিয়া, উৎকৃষ্ট ভোজনের অংশ প্রদান করিয়া, যথাসময়ে কর্ম হইতে অবকাশ প্রদান দ্বারা। এইরূপে সেবিত হইয়া দাস কর্মকারগণ পাঁচ প্রকারে প্রভুর প্রতি অনুকম্পা করে, তাহারা প্রত্যুষে প্রভুর পূর্বে শয্যাত্যাগ করে, সর্বপশ্চাতে শয়ন করে, বদান্য হয়, উত্তমরূপে কর্ম সম্পাদন করে, প্রভুর কীর্তি ও প্রশংসা ঘোষণা করে। এই পাঁচ প্রকারে সম্ভ্রান্ত কুলপুত্র কর্তৃক দাস কর্মকারগণ সেবিত হইয়া পাঁচ প্রকারে তাঁহার সেবা করে। এইরূপে অধোদিক সুরক্ষিত, শান্তিপূর্ণ ও ভয়হীন হয়।

২৭২. “পাঁচ প্রকারে কুলপুত্র ঊর্ধ্বদিকরূপ শ্রমণ-ব্রাহ্মণের সেবা করিবেন, মৈত্রীভাবযুক্ত কায়কর্মের দ্বারা, মৈত্রীভাবযুক্ত বাচনিক কর্মের দ্বারা, মৈত্রীভাবযুক্ত মানসিক কর্মের দ্বারা, অবারিত দ্বার হইয়া খাদ্য ভোজ্যাদি প্রদানের দ্বারা। এইরূপে সেবিত হইয়া তাঁহারা ছয় প্রকারে কুলপুত্রের প্রতি অনুকম্পা করেন, পাপ হইতে রক্ষা করেন, কল্যাণে নিয়োজিত করেন, কল্যাণকামী হইয়া অনুকম্পা করেন, অলব্ধ বিদ্যা দান করেন, লব্ধ বিদ্যা পরিমার্জিত করেন, স্বর্গের মার্গ প্রদর্শন করেন। এই পাঁচ প্রকারে সম্ভ্রান্ত কুলপুত্র কর্তৃক ঊর্ধ্বদিকরূপ শ্রমণ ব্রাহ্মণগণ সেবিত হইয়া ছয় প্রকারে কুলপুত্রের অনুকম্পা করেন। এইরূপ ঊর্ধ্বদিক সুরক্ষিত, শান্তিপূর্ণ ও ভয়হীন হয়।”

২৭৩. ভগবান এইরূপ বলিলেন। এইরূপ বলিয়া সুগত শাস্তা পুনরায় বলিলেন :

“মাতাপিতা পূর্বদিক, আচার্যগণ দক্ষিণ দিক,

স্ত্রী-পুত্র পশ্চিম দিক, জ্ঞাতি ও মিত্রগণ উত্তরদিক,

দাস কর্মকারগণ অধোদিক, শ্রমণ-ব্রাহ্মণগণ ঊর্ধ্বদিক,

গৃহী কুলের মঙ্গলার্থে এই সকল দিককে নমস্কার

করিবেন। পণ্ডিত, শীলসম্পন্ন, বিনয়ী, এইরূপ

পূজানিরত, নিরহংকারী, নম্র যশ লাভ করেন।

উৎসাহসম্পন্ন, অনলস, বিপদে ধৈর্যসম্পন্ন, নির্দোষ

এবং মেধাবী পুরুষ যশ লাভ করেন। যিনি জনপ্রিয়,

মিত্র-সংগ্রাহক, বদান্য, বীত-মাৎসর্য, নেতা, বিনেতা,

শান্তি-প্রতিষ্ঠাতা, তিনি যশ লাভ করেন। দান,

প্রিয়বাক্য, অর্থচর্যা, সর্বত্র, সর্বভূতে যথার্থ

সমানাত্মতা, এই সকলের কারণেই, কীলক যেইরূপ

রথচক্রের আবর্তন সম্পাদন করে, সেইরূপ জগৎও

চলিতেছে। যদি এই সকল না থাকিত, তাহা

হইলে মাতা পুত্রের নিকট সম্মান ও পূজা পাইতেন

না, পিতাও পুত্রের নিকট তাহা পাইতেন না।

এই সকলের মূল্য পণ্ডিতগণ যথার্থরূপে দর্শন করিয়া

মহত্ত্বপ্রাপ্ত এবং প্রশংসনীয় হন।”

২৭৪. এইরূপ উক্ত হইলে গৃহপতি-পুত্র সিংগালক ভগবানকে এইরূপ বলিলেন, “অতি উত্তম, ভন্তে, অতি উত্তম। যেইরূপ উৎপাতিতের পুনঃপ্রতিষ্ঠা হয়, লুক্কায়িত প্রকাশিত হয়, মূঢ় পথপ্রদর্শিত হয়, চক্ষুষ্মানের দেখিবার নিমিত্ত অন্ধকারে তৈলদীপ ধৃত হয়, সেইরূপ ভগবান অনেক প্রকারে ধর্ম প্রকাশিত করিয়াছেন। আমি ভগবানের, ধর্মের ও ভিক্ষুসংঘের শরণ গ্রহণ করিতেছি। ভগবান আজ হইতে জীবনের অন্তকাল পর্যন্ত আমাকে শরণাগত উপাসকরূপে গ্রহণ করুন।”

সিংগালোবাদ সূত্রান্ত সমাপ্ত।


 

৯. আটানাটিয় সূত্রান্ত
২৭৫. আমি এইরূপ শ্রবণ করিয়াছি। এক সময় ভগবান রাজগৃহে গৃধ্রকূট পর্বতে অবস্থান করিতেছিলেন। ওই সময় চারি মহারাজা সুবৃহৎ যক্ষসেনা, গন্ধর্বসেনা, কুম্ভণ্ডসেনা এবং নাগসেনা দ্বারা চতুর্দিকে রক্ষিদল, সেনাব্যূহ এবং পরিভ্রমণকারী প্রহরী স্থাপন করিয়া রাত্রির অবসানে অত্যুজ্জ্বল দেহপ্রভায় সমগ্র গৃধ্রকূট পর্বত উদ্ভাসিত করিয়া ভগবানের নিকট উপস্থিত হইলেন এবং ভগবানকে অভিবাদনপূর্বক একপ্রান্তে উপবেশন করিলেন। কেহ কেহ ভগবানের দিকে অঞ্জলি প্রণত করিয়া উপবিষ্ট হইলেন, কেহ কেহ আপনাদের নাম-গোত্র প্রকাশ করিয়া, কেহ কেহ মৌন হইয়া একপ্রান্তে আসন গ্রহণ করিলেন।

২৭৬. এইরূপে উপবিষ্ট হইয়া মহারাজ বৈশ্রবণ ভগবানকে বলিলেন, “ভন্তে, প্রখ্যাত যক্ষগণ আছেন যাহারা ভগবানের প্রতি অপ্রসন্ন, ওইরূপ যক্ষগণ আছেন যাহারা ভগবানের প্রতি প্রসন্ন; মধ্যম শ্রেণির যক্ষগণ আছেন যাহারা ভগবানের প্রতি অপ্রসন্ন, ওইরূপ যক্ষগণ আছেন যাহারা ভগবানের প্রতি প্রসন্ন; নিম্ন শ্রেণির যক্ষগণ আছেন যাহারা ভগবানের প্রতি অপ্রসন্ন, ওইরূপ যক্ষগণ আছেন যাহারা ভগবানের প্রতি প্রসন্ন। কিন্তু যাহারা ভগবানের প্রতি অপ্রসন্ন তাহাদের সংখ্যাই অধিক। কী কারণে? ভগবান প্রাণাতিপাত হইতে বিরতির উপদেশ দেন; অদত্তের গ্রহণ হইতে, ব্যভিচার হইতে, মৃষাবাদ হইতে, সুরাদির মদ্য হইতে বিরতির উপদেশ দেন। ভন্তে, যক্ষদিগের মধ্যে যাহারা ওই সকল কর্মে বিরত নহে তাহাদের সংখ্যাই অধিক। এইজন্যই ভগবানের উপদেশ তাহাদের নিকট অপ্রিয় ও অমনোজ্ঞ। ভগবানের শ্রাবকগণ আছেন যাঁহারা দূর অরণ্যে বনপ্রস্থে বাস করেন, যেইস্থানে শব্দ নাই, নির্ঘোষ নাই, যেইস্থানে বিজন বাত প্রবাহিত, যেইস্থান মনুষ্য সমাগমরহিত, যাহা ধ্যানানুশীলনের উপযুক্ত। তথায় প্রতিষ্ঠাবান যক্ষগণ বাস করেন যাহারা ভগবানের এই উপদেশে শ্রদ্ধাহীন। যাহাতে তাহারা শ্রদ্ধাবান হয় সেই নিমিত্ত ভিক্ষু ও ভিক্ষুণী এবং উপাসক ও উপাসিকাগণের নিরাপত্তা ও রক্ষার জন্য, তাঁহাদের অনিষ্ট দূরীকরণ ও স্বচ্ছন্দ বিহারের জন্য ভগবান আটানাটিয় রক্ষা মন্ত্রের ঘোষণা অনুমোদন করুন।

ভগবান মৌন দ্বারা সম্মতি জ্ঞাপন করিলেন।

২৭৭. অনন্তর মহারাজ বৈশ্রবণ ভগবানের সম্মতি অবগত হইয়া সেই সময় এই আটানাটিয় রক্ষা মন্ত্র উচ্চারণ করিলেন :

চক্ষুষ্মান শ্রীমান বিপস্সিকে নমস্কার।

সর্বভূতানুকম্পী সিখিকেও নমস্কার।

স্নাতক তপস্বী বেস্সভূকে নমস্কার।

মারসেনা-প্রমর্দনকারী ককুসন্ধকে নমস্কার।

পূর্ণব্রহ্মচর্য ব্রাহ্মণ কোনাগমনকে নমস্কার।

সর্বরূপে বিমুক্ত কস্সপকে নমস্কার।

শাক্যপুত্র শ্রীমান অঙ্গীরসকে[30] নমস্কার,

তিনি সর্বদুঃখমোচনকারী ধর্মের উপদেশ দিয়াছেন।

যাঁহারা এই জগতে নির্বৃত, যাঁহারা যথার্থদর্শী,

তাঁহারা প্রিয়বাদী, মহান ও প্রশান্ত।

তাঁহারা দেবমনুষ্যগণের হিতকামী

বিদ্যাচরণসম্পন্ন, মহান,

প্রশান্ত গৌতমকে নমস্কার করেন।

২৭৮. যেইস্থান হইতে মহান, মণ্ডলী, আদিত্য সূর্যের উদয় হয়,

যাহার উদয়ে সর্বরীও নিরুদ্ধ হয়, এবং যাহার

উদয় “দিবস্তু উক্ত হয়, সেইস্থানে এক গভীর

জলাশয়-জলপ্রবাহের আধার সমুদ্র। এইরূপে

উহা “জলপ্রবাহের আধার সমুদ্র” কথিত হয়।

এই স্থান হইতে “উহা পূর্বদিক” এইরূপ জনগণ

বলিয়া থাকে। ওই দিকের পালনকর্তা যশস্বী-

গন্ধর্বাধিপতি মহারাজ ধৃতরাষ্ট্র, তিনি গন্ধর্বগণ

পরিবেষ্টিত হইয়া নৃত্যগীতে রত থাকেন। তাঁহার

বহুপুত্র, সকলেই একই নামবিশিষ্ট, এইরূপ শ্রুত হয়,

তাঁহাদের সংখ্যা একনবতি, তাঁহারা মহাবলশালী

এবং ইন্দ্রনামধারী। তাঁহারাও মহান প্রশান্ত

আদিত্য-বন্ধু বুদ্ধকে দেখিয়া দূর হইতে তাঁহাকে

নমস্কার করেন। “হে পুরুষশ্রেষ্ঠ, তোমাকে

নমস্কার, হে পুরুষোত্তম, তোমাকে নমস্কার, তুমি

আমাদের প্রতি মঙ্গলময় দৃষ্টি নিক্ষেপ করো,

অমনুষ্যগণও তোমার বন্দনা করে!” আমরা ইহা

সর্বদা শ্রবণ করি, সেইহেতু এইরূপ বলিতেছি,

“বিজয়ী গৌতমের বন্দনা করো, আমরা বিজয়ী

গৌতমের বন্দনা করিতেছি, বিদ্যাচরণসম্পন্ন বুদ্ধ

গৌতমের বন্দনা করিতেছি।”

২৭৯. যে স্থানে যাহারা প্রেত কথিত হয়, যাহারা ক্রুর,

পৃষ্ঠমাংসখাদক, প্রাণহিংসারত, রুদ্র, চোর ও

প্রবঞ্চক, তাহারা বাস করে, সেইস্থান এখান হইতে

“দক্ষিণ দিকে”, জনগণ এইরূপ বলিয়া থাকে।

কুম্ভণ্ডগণের অধিপতি বিরূঢ় নামক যশস্বী মহারাজ

ওই দিক পালন করেন, কুম্ভণ্ডগণ পরিবেষ্টিত

তিনি নৃত্যগীতে রত থাকেন। আমি শুনিয়াছি

তাঁহার একই নামধারী বহুপুত্র, তাহাদের সংখ্যা

একনবতি, তাহারা ইন্দ্রনামধারী ও মহাবলসম্পন্ন।

তাঁহারাও মহান প্রশান্ত আদিত্য-বন্ধু বুদ্ধকে

দেখিয়া দূর হইতে তাঁহাকে নমস্কার করেন।

“হে পুরুষশ্রেষ্ঠ, তোমাকে নমস্কার, হে পুরুষোত্তম!

তোমাকে নমস্কার, তুমি আমাদের প্রতি মঙ্গলময়

দৃষ্টি নিক্ষেপ করো, অমনুষ্যগণও তোমার বন্দনা করে!”

আমরা ইহা সর্বদা শ্রবণ করি, সেইহেতু এইরূপ

বলিতেছি, “বিজয়ী গৌতমের বন্দনা করো, আমরা

বিজয়ী গৌতমের বন্দনা করিতেছি, বিদ্যাচরণসম্পন্ন

বুদ্ধ গৌতমের বন্দনা করিতেছি।”

২৮০. “যে স্থানে মহান, মণ্ডলী, আদিত্য সূর্যের অস্তগমন

হয়, যাহার অস্তগমনে দিবসও নিরুদ্ধ হয়, এবং

রাত্রির আবির্ভাব হয়, সেইস্থানে এক গভীর

জলাশয়-জলপ্রবাহের আধার সমুদ্র। এইরূপে

উহা “জলপ্রবাহের আধার সমুদ্র” কথিত হয়।

এইস্থান হইতে “উহা পশ্চিম দিক” এইরূপ জনগণ

বলিয়া থাকে। ওই দিকের পালনকর্তা যশস্বী

নাগাধিপতি মহারাজ বিরূপাক্ষ, তিনি নাগগণ

কর্তৃক পরিবেষ্টিত হইয়া নৃত্যগীতে রত থাকেন।

আমি শুনিয়াছি তাঁহার একই নামধারী বহুপুত্র,

তাঁহাদের সংখ্যা একনবতি, তাঁহারা ইন্দ্রনামধারী

ও মহাবলসম্পন্ন। তাঁহারাও মহান, প্রশান্ত

আদিত্য-বন্ধু বুদ্ধকে দেখিয়া দূর হইতে তাঁহাকে

নমস্কার করেন। “হে পুরুষশ্রেষ্ঠ, তোমাকে

নমস্কার, হে পুরুষোত্তম, তোমাকে নমস্কার,

তুমি আমাদের প্রতি মঙ্গলময় দৃষ্টি নিক্ষেপ করো,

অমনুষ্যগণও তোমার বন্দনা করে!”

আমরা ইহা সর্বদা শ্রবণ করি, সেইহেতু এইরূপ

বলিতেছি, “বিজয়ী গৌতমের বন্দনা করো,

আমরা বিজয়ী গৌতমের বন্দনা করিতেছি,

বিদ্যাচরণসম্পন্ন বুদ্ধ গৌতমের বন্দনা করিতেছি।”

২৮১. “যে স্থানে রমণীয় উত্তর কুরু এবং সুদর্শন সুমেরু

পর্বত সেইস্থানে মনুষ্যগণ বাস করে যাঁহারা

নিঃস্বার্থ এবং “আমার” বলিয়া নারীতে স্বত্ব স্থাপনে বিরত।

তাঁহারা বীজ বপন করে না, হলকর্ষণও করে না,

স্বয়ংজাত শালি আহার করে। তাঁহারা কণহীন,

তুষহীন, শুদ্ধ, সুগন্ধ তণ্ডল উখাতাপে সিদ্ধ করিয়া

আহার করে। তাহারা গাভীকে একোপযুক্ত

যানে পরিণত করিয়া উহাতে আরোহণপূর্বক

দিকে দিকে ভ্রমণ করে, পশুদলকেও ওইরূপে

চালিত করিয়া স্থান হইতে স্থানান্তরে গমন করে,

স্ত্রী, পুরুষ, কুমারী ও কুমারগণ ওইরূপ যানযোগে

গমনাগমন করে, স্বীয় যানে আরোহণ করিয়া

তাহারা রাজসেবায় সর্বদিকে ভ্রমণ করে। যশস্বী

মহারাজের নিমিত্ত হস্তীযান, অশ্বযান, দিব্যযান,

প্রাসাদ ও শিবিকাসমূহ রক্ষিত।

আটানাটা, কুসিনাটা, পরকুসিনাটা, নাটপুরিয়া,

পরকুসিতনাটা নামক তাঁহার নগরসমূহ অন্তরীক্ষে

সুনির্মিত। উত্তরে কপীবন্ত, জনোঘ, নবনবতিয়

এবং অম্বর-অম্বরবতিয় নামক অপরাপর নগর এবং

রাজধানী আলকমন্দা। আয়ুষ্মান, মহারাজ

কুবেরের বিষাণা নামক রাজধানী। তজ্জন্য

মহারাজ কুবের “বেস্সবণ” (বৈশ্রবণ), উক্ত হন।

যাহারা তাহার রাজবার্তা বহনপূর্বক উহার

ঘোষণা করেন তাহাদের নাম ততোলা, তত্তলা,

ততোতলা, ওজসি, তেজসি, ততোজসি, সূর,

রাজা অরিষ্ট এবং নেমি। ওইস্থানে ধরণী নামক

জলাশয় হইতে মেঘের উৎপত্তি হইয়া বর্ষণ হয়,

বৃষ্টিপাত হয়। ওই স্থানের ভগলবতি নামক

সভায় যক্ষগণ পূজা করেন। ওইস্থানে ময়ূর-

ক্রৌঞ্চণ্ডকোকিলাদির মধুর কণ্ঠ-ধ্বনিত, নানা

বিহঙ্গম সমাকুল, নিত্য ফলবান বৃক্ষরাজী বিদ্যমান।

ওই স্থানে “জীব” জীব” পক্ষীর রব শ্রুত হয়,

বনদেশ ওট্ঠব-চিত্তক-কুকুত্থক-পোক্ষর

সাতকাদির দ্বারা কূজিত। এই স্থানে শুক

ও সারিকার শব্দ শ্রুত হয়, দণ্ড-মানবক নামক পক্ষী

দৃষ্ট হয়, সর্বদা সর্বকালে কুবের-নলিনী-শোভমান

হয়। এই স্থান হইতে “উহা উত্তর দিক”

এইরূপ জনগণ বলিয়া থাকে। ওই দিকের

পালনকর্তা যশস্বী যক্ষাধিপতি মহারাজ কুবের,

তিনি যক্ষগণ কর্তৃক পরিবেষ্টিত হইয়া নৃত্যগীতে

রত থাকেন। আমি শুনিয়াছি তাঁহার একই

নামধারী বহু পুত্র, তাঁহাদের সংখ্যা একনবতি,

তাঁহারা ইন্দ্র নামধারী ও মহাবলসম্পন্ন। তাঁহারাও

মহান, প্রশান্ত, আদিত্য-বন্ধু বুদ্ধকে দেখিয়া দূর

হইতে তাঁহাকে নমস্কার করেন। “হে পুরুষশ্রেষ্ঠ,

তোমাকে নমস্কার, হে পুরুষোত্তম। তোমাকে

নমস্কার, তুমি আমাদের প্রতি মঙ্গলময় দৃষ্টি নিক্ষেপ

কর, অমনুষ্যগণও তোমার বন্দনা করে!”

আমরা ইহা সর্বদা শ্রবণ করি, সেইহেতু এইরূপ

বলিতেছি, “বিজয়ী গৌতমের বন্দনা করো, আমরা

বিজয়ী গৌতমের বন্দনা করিতেছি, বিদ্যাচরণসম্পন্ন

বুদ্ধ গৌতমের বন্দনা করিতেছি।”

“ভন্তে, ইহাই ভিক্ষু ও ভিক্ষুণী, উপাসক ও উপাসিকাগণের নিরাপত্তা ও রক্ষার জন্য, তাহাদের অনিষ্ট দূরীকরণ ও স্বচ্ছন্দ বিহারের জন্য আটানাটিয় রক্ষামন্ত্র।

২৮২. “ভন্তে, যেকোনো ভিক্ষু অথবা ভিক্ষুণী, উপাসক অথবা উপাসিকা এই আটানাটিয় রক্ষামন্ত্র উত্তমরূপে শিক্ষা করিবেন, সম্পূর্ণরূপে হৃদয়স্থ করিবেন, তাঁহাকে যদি কোনো অমনুষ্য-যক্ষ অথবা যক্ষিণী, যক্ষ-বৎস অথবা বৎসা, যক্ষ-পারিষদ অথবা যক্ষ-সেবক, গন্ধর্ব অথবা গন্ধর্বী, গন্ধর্ব-বৎস অথবা বৎসা, গন্ধর্ব-পারিষদ অথবা গন্ধর্ব সেবক, কুম্ভণ্ড অথবা কুম্ভণ্ডী, কুম্ভণ্ড-বৎস অথবা বৎসা, কুম্ভণ্ড-পারিষদ অথবা কুম্ভণ্ড সেবক। নাগ অথবা নাগিনী, নাগ বৎস অথবা বৎসা, নাগ পারিষদ অথবা নাগ-সেবক। প্রদুষ্ট চিত্তে গমনে, দণ্ডায়মানে, উপবেশনে অথবা শয়নে অনুসরণ করে, (বিপর্যস্ত করায়), তাহা হইলে, ভন্তে, সেই অমনুষ্য মদীয় গ্রাম বা নগরে সৎকার অথবা সম্মান পাইবে না। ভন্তে, সেই অমনুষ্য আমার রাজধানী আলকমন্দায় বাসভূমি অথবা বাসগৃহ পাইবে না। যক্ষদিগের সভায় সে গমন করিতে পাইবে না। সে আবাহের নিমিত্ত কন্যা পাইবে না এবং বিবাহের নিমিত্ত তাহার কন্যা কেহ গ্রহণ করিবে না। অধিকন্তু, ভন্তে, সেই অমনুষ্যগণের নিকট প্রভূতরূপে উপহাসের পাত্র হইবে। অমনুষ্যগণ রিক্তভাজনের ন্যায় তাহার মস্তক বিপর্যস্ত করিবে, সপ্তধা বিদীর্ণ করিবে।

“ভন্তে, কোনো কোনো অমনুষ্য আছে যাহারা চণ্ড, রুদ্র, দুর্দান্ত। তাহারা মহারাজগণের বশ্যতা স্বীকার করে না, তাহাদের ঊর্ধ্বতন কর্মচারীগণের অথবা ওই সকলের অধীনস্থগণের বশবর্তী নহে। তাহারা মহারাজগণের বিদ্রোহীরূপে জ্ঞাত। যেইরূপ মগধরাজের রাজ্যে যেইসকল মহাচোর আছে, তাহারা মগধরাজের বশ্যতা স্বীকার করে না, তাঁহার ঊর্ধ্বতন কর্মচারীগণের অথবা ওই সকলের অধীনস্থগণের বশবর্তী নহে, যেইরূপ ওই সকল মহাচোর মগধরাজের বিদ্রোহী কথিত হয়, সেইরূপ অমনুষ্যগণ আছে যাহারা চণ্ড, রুদ্র, দুর্দান্ত। তাহারা মহারাজগণের বশ্যতা স্বীকার করে না, তাহাদের ঊর্ধ্বতন কর্মচারীদিগের অথবা ওই সকলের অধীনস্থগণের বশবর্তী নহে এবং মহারাজগণের বিদ্রোহী কথিত হয়। যদি কোনো অমনুষ্য-যক্ষ অথবা যক্ষিণী, যক্ষ-বৎস অথবা বৎসা, যক্ষ-পারিষদ অথবা যক্ষ-সেবক, গন্ধর্ব অথবা গন্ধর্বী, গন্ধর্ব-বৎস অথবা বৎসা, গন্ধর্ব-পারিষদ অথবা গন্ধর্ব সেবক, কুম্ভণ্ড অথবা কুম্ভণ্ডী, কুম্ভণ্ড-বৎস অথবা বৎসা, কুম্ভণ্ড-পারিষদ অথবা কুম্ভণ্ডসেবক। নাগ অথবা নাগিনী, নাগ বৎস অথবা বৎসা, নাগ পারিষদ অথবা নাগ-সেবক। প্রদুষ্ট চিত্তে কোনো ভিক্ষু অথবা ভিক্ষুণী, উপাসক অথবা উপাসিকাকে গমনে, দণ্ডায়মানে, উপবেশনে অথবা শয়নে অনুসরণ (বিপর্যস্ত) করে, তাহা হইলে তাহাকে এই সকল যক্ষ, মহাযক্ষ, সেনাপতি, মহা-সেনাপতিগণকে এইরূপে উদ্দীপিত করিতে হইবে, তাঁহাদের উদ্দেশে আর্তনাদ করিতে হইবে, উচ্চরবে তাঁহাদিগকে বলিতে হইবে, “এই যক্ষ আমাকে ধৃত করিতেছে, এই যক্ষ আমাকে আক্রমণ করিতেছে, এই যক্ষ আমার অনিষ্ট করিতেছে, এই যক্ষ আমাকে আঘাত করিতেছে, এই যক্ষ আমাকে মুক্তি দিতেছে না।”

২৮৩. “কোন কোন যক্ষ, মহাযক্ষ, সেনাপতি, মহাসেনাপতিগণকে?

ইন্দ্র, সোম, বর্বণ, ভারদ্বাজ, প্রজাপতি,

চন্দন, কামসেট্ঠ, কিন্নু ঘণ্ডু, নিঘণ্ডু,

পণাদ, ওপমঞ্ঞ, দেবসূত মাতলি,

গন্ধর্ব চিত্রসেন, রাজা নল, জনেষভ

সাতাগির, হেমবত, পুণ্ণক, করতিয়, গুল,

সীবক, মুচলিন্দ, বেস্সামিত্ত, যুগন্ধর

গোপাল, সূপ্পগেধ, হিরী, নেত্তী, মন্দিয়,

পঞ্চাল-চণ্ড আলবক, পজ্জুন্ন, সুমন, সুমুখ,

দধিমুখ, মণি, মণিচর, দীঘ, এই সকলের সহিত সেরিতস্সক।

“এই সকল যক্ষ, মহাযক্ষ, সেনাপতি, মহাসেনাপতিগণকে এইরূপে উদ্দীপিত করিতে হইবে, তাঁহাদের উদ্দেশে আর্তনাদ করিতে হইবে, উচ্চরবে তাঁহাদিগকে বলিতে হইবে, “এই যক্ষ আমাকে ধৃত করিতেছে, এই যক্ষ আমাকে আক্রমণ করিতেছে, এই যক্ষ আমার অনিষ্ট করিতেছে, এই যক্ষ আমাকে আঘাত করিতেছে, এই যক্ষ আমাকে মুক্তি দিতেছে না।”

“ভন্তে, ভিক্ষু ও ভিক্ষুণী এবং উপাসক ও উপাসিকাগণের নিরাপত্তা ও রক্ষার জন্য, তাহাদের অনিষ্ট দূরীকরণ ও স্বচ্ছন্দ বিহারের জন্য ইহাই আটানাটিয় রক্ষামন্ত্র।”

“এক্ষণে, ভন্তে, আমরা বিদায় লইব, আমাদের বহু কৃত্য, বহু করণীয় আছে।”

“মহারাজগণের যেইরূপ অভিরুচি।”

২৮৪. অনন্তর চারি মহারাজা আসন হইতে উত্থানপূর্বক ভগবানকে অভিবাদন ও প্রদক্ষিণ করিয়া সেইস্থানে অন্তর্ধান করিলেন। যক্ষগণের মধ্যেও কেহ কেহ আসন হইতে উত্থানপূর্বক ভগবানকে অভিবাদন ও প্রদক্ষিণ করিয়া সেইস্থানেই অন্তর্ধান করিলেন, কেহ কেহ ভগবানের সহিত মধুর চিত্তরঞ্জক বাক্যালাপান্তে সেইস্থানেই অন্তর্ধান করিলেন, কেহ কেহ ভগবানের দিকে অঞ্জলি প্রণত করিয়া সেইস্থানেই অন্তর্ধান করিলেন, কেহ কেহ আপনাদের নাম-গোত্র প্রকাশ করিয়া, কেহ কেহ তূষ্ণীম্ভাব অবলম্বন করিয়া সেইস্থানেই অন্তর্ধান করিলেন।

দ্বিতীয় ভাণবার সমাপ্ত।

ভগবানের উক্তি

২৮৫. তদনন্তর ভগবান রাত্রির অবসানে ভিক্ষুগণকে সম্বোধন করিলেন, “ভিক্ষুগণ, রাত্রিকালে চারি মহারাজ বৃহৎ যক্ষসেনাবাহিনীসহ গন্ধর্বসেনা, কুম্ভণ্ডসেনা এবং নাগসেনা দ্বারা চতুর্দিকে রক্ষিদল, সেনাব্যূহ এবং পরিভ্রমণকারী প্রহরী স্থাপন করিয়া রাত্রির অবসানে অত্যুজ্জ্বল দেহপ্রভায় সমগ্র গৃধ্রকূট পর্বত উদ্ভাসিত করিয়া যেখানে আমি ছিলাম সেখানে উপস্থিত হইলেন; উপস্থিত হইয়া আমাকে অভিবাদন করিয়া একপাশে উপবেশন করিলেন। ভিক্ষুগণ, সেই যক্ষগণ কেহ কেহ আমাকে অভিবাদন করিয়া একপাশে উপবেশন করিলেন। কেহ কেহ আমার সহিত মধুর চিত্তরঞ্জক বাক্যালাপ করিয়া একপাশে উপবেশন করিলেন। কেহ কেহ আমার দিকে অঞ্জলি প্রণত করিয়া একপাশে উপবেশন করিলেন। কেহ কেহ আপনাদের নাম গোত্র প্রকাশ করিয়া একপাশে উপবেশন করিলেন। কেহ কেহ মৌন হইয়া একপাশে উপবেশন করিলেন।

২৮৬. ভিক্ষুগণ, একপাশে উপবিষ্ট মহারাজ বৈশ্রবণ আমাকে বলিলেন, ভন্তে, প্রখ্যাত যক্ষগণ আছেন যাহারা ভগবানের প্রতি অপ্রসন্ন, ওইরূপ যক্ষগণ আছেন যাহারা ভগবানের প্রতি প্রসন্ন; মধ্যম শ্রেণির যক্ষগণ আছেন যাহারা ভগবানের প্রতি অপ্রসন্ন, ওইরূপ যক্ষগণ আছেন যাহারা ভগবানের প্রতি প্রসন্ন; নিম্ন শ্রেণির যক্ষগণ আছেন যাহারা ভগবানের প্রতি অপ্রসন্ন। ওইরূপ যক্ষগণ আছেন যাহারা ভগবানের প্রতি প্রসন্ন। কিন্তু যাহারা ভগবানে অপ্রসন্ন তাহাদের সংখ্যাই অধিক। কী কারণে? ভগবান প্রাণাতিপাত হইতে বিরতির উপদেশ দেন; অদত্তের গ্রহণ হইতে বিরতির উপদেশ দেন, ব্যভিচার হইতে বিরতির উপদেশ দেন; মৃষাবাদ হইতে বিরতির উপদেশ দেন, সুরাদি মদ্যপান হইতে বিরতির উপদেশ দেন। ভন্তে, যক্ষদিগের মধ্যে যাহারা ওই সকল কর্মে বিরত নহে তাহাদের সংখ্যাই অধিক। এই জন্যই ভগবানের উপদেশ তাহাদের নিকট অপ্রিয়, ও অমনোজ্ঞ। ভগবানের শ্রাবকগণ আছেন যাঁহারা দূর অরণ্যে বনপ্রস্থে বাস করেন, যেইস্থানে শব্দ নাই, নির্ঘোষ নাই, যেইস্থানে বিজন বাত প্রবাহিত, যেইস্থানে মনুষ্য সমাগম রহিত, যাহা ধ্যানানুশীলনের উপযুক্ত। তথায় প্রতিষ্ঠাবান যক্ষগণ বাস করেন যাহারা ভগবানের এই উপদেশে শ্রদ্ধাহীন। যাহাতে তাহারা শ্রদ্ধাবান হয় সেই নিমিত্ত ভিক্ষু ও ভিক্ষুণী এবং উপাসক ও উপাসিকাগণের নিরাপত্তা ও রক্ষার জন্য, তাহাদের অনিষ্ট দূরীকরণ ও স্বচ্ছন্দ বিহারের জন্য ভগবান আটানাটিয় রক্ষা মন্ত্রের ঘোষণা অনুমোদন করুন।

আমি মৌন দ্বারা সম্মতি জ্ঞাপন করিলাম। অনন্তর ভিক্ষুগণ, মহারাজ বৈশ্রবণ আমার মৌন সম্মতি অবগত হইয়া সেই সময় এই আটানাটিয় রক্ষামন্ত্র উচ্চারণ করিলেন :

২৮৭. চক্ষুষ্মান শ্রীমান বিপস্সিকে নমস্কার।

সর্বভূতানুকম্পী সিখিকেও নমস্কার।

স্নাতক তপস্বী বেস্সভূকে নমস্কার।

মারসেনা-প্রমর্দনকারী ককুসন্ধকে নমস্কার।

পূর্ণব্রহ্মচর্য্য ব্রাহ্মণ কোনাগমনকে নমস্কার।

সর্বরূপে বিমুক্ত কস্সপকে নমস্কার।

শাক্যপুত্র শ্রীমান অঙ্গীরসকে নমস্কার,

তিনি সর্বদুঃখ মোচনকারী ধর্মের উপদেশ দিয়াছেন।

যাঁহারা এই জগতে নির্বৃত, যাঁহারা যথার্থদর্শী,

তাঁহারা প্রিয়বাদী, মহান ও প্রশান্ত।

তাঁহারা দেবমনুষ্যগণের হিতকামী

বিদ্যাচরণসম্পন্ন, মহান,

প্রশান্ত গৌতমকে নমস্কার করেন।

২৮৮. যেইস্থান হইতে মহান, মণ্ডলী,

আদিত্য সূর্যের উদয় হয়,

যাহার উদয়ে সর্বরীও নিরুদ্ধ হয়, এবং যাহার

উদয় “দিবস্তু উক্ত হয়, সেইস্থানে এক গভীর

জলাশয়- জলপ্রবাহের আধার সমুদ্র। এইরূপে

উহা “জলপ্রবাহের আধার সমুদ্র” কথিত হয়।

এই স্থান হইতে “উহা পূর্বদিক” এইরূপ জনগণ

বলিয়া থাকে। ওই দিকের পালনকর্তা যশস্বী-

গন্ধর্বাধিপতি মহারাজ ধৃতরাষ্ট্র, তিনি গন্ধর্বগণ

পরিবেষ্টিত হইয়া নৃত্যগীতে রত থাকেন। তাঁহার

বহুপুত্র, সকলেই একই নামবিশিষ্ট, এইরূপ শ্রুত হয়,

তাহাদের সংখ্যা একনবতি, তাঁহারা মহাবলশালী

এবং ইন্দ্রনামধারী। তাঁহারাও মহান প্রশান্ত

আদিত্য-বন্ধু বুদ্ধকে দেখিয়া দূর হইতে তাঁহাকে

নমস্কার করেন। “হে পুরুষশ্রেষ্ঠ, তোমাকে

নমস্কার, হে পুরুষোত্তম, তোমাকে নমস্কার, তুমি

আমাদের প্রতি মঙ্গলময় দৃষ্টি নিক্ষেপ করো,

অমনুষ্যগণও তোমার বন্দনা করে!” আমরা ইহা

সর্বদা শ্রবণ করি, সেইহেতু এইরূপ বলিতেছি,

“বিজয়ী গৌতমের বন্দনা করো, আমরা বিজয়ী

গৌতমের বন্দনা করিতেছি, বিদ্যাচরণসম্পন্ন বুদ্ধ

গৌতমের বন্দনা করিতেছি।”

২৮৯. যেইস্থানে যাহারা প্রেত কথিত হয়, যাহারা ক্রুর,

পৃষ্ঠমাংসখাদক, প্রাণহিংসারত, রুদ্র, চোর ও

প্রবঞ্চক, তাহারা বাস করে, সেইস্থান এখান হইতে

“দক্ষিণ দিকে”, জনগণ এইরূপ বলিয়া থাকে।

কুম্ভণ্ডগণের অধিপতি বিরূঢ় নামক যশস্বী মহারাজ

ওই দিক পালন করেন, কুম্ভণ্ডগণ পরিবেষ্টিত

তিনি নৃত্যগীতে রত থাকেন। আমি শুনিয়াছি

তাহার একই নামধারী বহুপুত্র, তাহাদের সংখ্যা

একনবতি, তাঁহারা ইন্দ্রনামধারী ও মহাবলসম্পন্ন।

তাঁহারাও মহান প্রশান্ত আদিত্য-বন্ধু বুদ্ধকে

দেখিয়া দূর হইতে তাঁহাকে নমস্কার করেন।

“হে পুরুষশ্রেষ্ঠ, তোমাকে নমস্কার, হে পুরুষোত্তম!

তোমাকে নমস্কার, তুমি আমাদের প্রতি মঙ্গলময়

দৃষ্টি নিক্ষেপ করো, অমনুষ্যগণও তোমার বন্দনা করে!”

আমরা ইহা সর্বদা শ্রবণ করি, সেইহেতু এইরূপ

বলিতেছি, “বিজয়ী গৌতমের বন্দনা করো, আমরা

বিজয়ী গৌতমের বন্দনা করিতেছি, বিদ্যাচরণসম্পন্ন

বুদ্ধ গৌতমের বন্দনা করিতেছি।”

২৯০. “যে স্থানে মহান, মণ্ডলী, আদিত্য সূর্যের অস্তগমন

হয়, যাহার অস্তগমনে দিবসও নিরুদ্ধ হয়, এবং

রাত্রির আবির্ভাব হয়, সেইস্থানে এক গভীর

জলাশয়-জলপ্রবাহের আধার সমুদ্র। এইরূপে

উহা “জলপ্রবাহের আধার সমুদ্র” কথিত হয়।

এইস্থান হইতে “উহা পশ্চিম দিক” এইরূপ জনগণ

বলিয়া থাকে। ওই দিকের পালনকর্তা যশস্বী

নাগাধিপতি মহারাজ বিরূপাক্ষ, তিনি নাগগণ

কর্তৃক পরিবেষ্টিত হইয়া নৃত্যগীতে রত থাকেন।

আমি শুনিয়াছি তাঁহার একই নামধারী বহুপুত্র,

তাঁহাদের সংখ্যা একনবতি, তাঁহারা ইন্দ্রনামধারী

ও মহাবল সম্পন্ন। তাঁহারাও মহান, প্রশান্ত

আদিত্য-বন্ধু বুদ্ধকে দেখিয়া দূর হইতে তাঁহাকে

নমস্কার করেন। “হে পুরুষশ্রেষ্ঠ, তোমাকে

নমস্কার, হে পুরুষোত্তম, তোমাকে নমস্কার,

তুমি আমাদের প্রতি মঙ্গলময় দৃষ্টি নিক্ষেপ করো,

অমনুষ্যগণও তোমার বন্দনা করে!”

আমরা ইহা সর্বদা শ্রবণ করি, সেইহেতু এইরূপ

বলিতেছি, “বিজয়ী গৌতমের বন্দনা করো,

আমরা বিজয়ী গৌতমের বন্দনা করিতেছি,

বিদ্যাচরণসম্পন্ন বুদ্ধ গৌতমের বন্দনা করিতেছি।”

২৯১. “যে স্থানে রমণীয় উত্তর কুরু এবং সুদর্শন সুমেরু

পর্বত সেইস্থানে মনুষ্যগণ বাস করে যাহারা

নিঃস্বার্থ এবং “আমার” বলিয়া নারীতে স্বত্ব স্থাপনে বিরত।

তাহারা বীজ বপন করে না, হলকর্ষণও করে না,

স্বয়ংজাত শালি আহার করে। তাহারা কণহীন,

তুষহীন, শুদ্ধ, সুগন্ধ তণ্ডল উখাতাপে সিদ্ধ করিয়া

আহার করে। তাহারা গাভীকে একোপযুক্ত

যানে পরিণত করিয়া উহাতে আরোহণপূর্বক

দিকে দিকে ভ্রমণ করে, পশুদলকেও ওইরূপে

চালিত করিয়া স্থান হইতে স্থানান্তরে গমন করে,

স্ত্রী, পুরুষ, কুমারী ও কুমারগণ ওইরূপ যানযোগে

গমনাগমন করে, স্বীয় যানে আরোহণ করিয়া

তাহারা রাজসেবায় সর্বদিকে ভ্রমণ করে। যশস্বী

মহারাজের নিমিত্ত হস্তীযান, অশ্বযান, দিব্যযান,

প্রাসাদ ও শিবিকাসমূহ রক্ষিত।

আটানাটা, কুসিনাটা, পরকুসিনাটা, নাটপুরিয়া,

পরকুসিতনাটা নামক তাঁহার নগরসমূহ অন্তরীক্ষে

সুনির্মিত। উত্তরে কপীবন্ত, জনোঘ, নবনবতিয়

এবং অম্বর-অম্বরবতিয় নামক অপরাপর নগর এবং

রাজধানী আলকমন্দা। আয়ুষ্মান, মহারাজ

কুবেরের বিষাণা নামক রাজধানী। তজ্জন্য

মহারাজ কুবের “বেতস্সবণ” (বৈশ্রবণ), উক্ত হন।

যাহারা তাহার রাজবার্তা বহনপূর্বক উহার

ঘোষণা করেন তাহাদের নাম ততোলা, তত্তলা,

ততোতলা, ওজসি, তেজসি, ততোজসি, সূর,

রাজা অরিষ্ট এবং নেমি। ওইস্থানে ধরণী নামক

জলাশয় হইতে মেঘের উৎপত্তি হইয়া বর্ষণ হয়,

বৃষ্টিপাত হয়। ওই স্থানের ভগলবতি নামক

সভায় যক্ষগণ পূজা করেন। ওই স্থানে ময়ূর-

ক্রৌঞ্চণ্ডকোকিলাদির মধুর কণ্ঠ-ধ্বনিত, নানা

বিহঙ্গম সমাকুল, নিত্য ফলবান বৃক্ষরাজি বিদ্যমান।

ওই স্থানে “জীব” জীব” পক্ষীর রব শ্রুত হয়,

বনদেশ ওট্ঠব-চিত্তক-কুকুত্থক-পোক্ষর

সাতকাদির দ্বারা কূজিত। এই স্থানে শুক

ও সারিকার শব্দ শ্রুত হয়, দণ্ড-মানবক নামক পক্ষী

দৃষ্ট হয়, সর্বদা সর্বকালে কুবের-নলিনী-শোভমান

হয়। এই স্থান হইতে “উহা উত্তর দিক”

এইরূপ জনগণ বলিয়া থাকে। ওই দিকের

পালনকর্তা যশস্বী যক্ষাধিপতি মহারাজ কুবের,

তিনি যক্ষগণ কর্তৃক পরিবেষ্টিত হইয়া নৃত্যগীতে

রত থাকেন। আমি শুনিয়াছি তাঁহার একই

নামধারী বহু পুত্র, তাঁহাদের সংখ্যা একনবতি,

তাঁহারা ইন্দ্র নামধারী ও মহাবলসম্পন্ন। তাঁহারাও

মহান, প্রশান্ত, আদিত্য-বন্ধু বুদ্ধকে দেখিয়া দূর

হইতে তাঁহাকে নমস্কার করেন। “হে পুরুষশ্রেষ্ঠ,

তোমাকে নমস্কার, হে পুরুষোত্তম। তোমাকে

নমস্কার, তুমি আমাদের প্রতি মঙ্গলময় দৃষ্টি নিক্ষেপ

কর, অমনুষ্যগণও তোমার বন্দনা করে।”

আমরা ইহা সর্বদা শ্রবণ করি, সেইহেতু এইরূপ

বলিতেছি, “বিজয়ী গৌতমের বন্দনা করো, আমরা

বিজয়ী গৌতমের বন্দনা করিতেছি, বিদ্যাচরণসম্পন্ন

বুদ্ধ গৌতমের বন্দনা করিতেছি।”

২৯২. “ভন্তে, ইহাই ভিক্ষু ও ভিক্ষুণী, উপাসক ও উপাসিকাগণের নিরাপত্তা ও রক্ষার জন্য, তাহাদের অনিষ্ট দূরীকরণ ও স্বচ্ছন্দ বিহারের জন্য আটানাটিয় রক্ষামন্ত্র।

“ভন্তে, যেকোন ভিক্ষু অথবা ভিক্ষুণী, উপাসক অথবা উপাসিকা এই আটানাটিয় রক্ষামন্ত্র উত্তমরূপে শিক্ষা করিবেন, সম্পূর্ণরূপে হৃদয়স্থ করিবেন, তাঁহাকে যদি কোনো অমনুষ্য, যক্ষ অথবা যক্ষিণী, যক্ষ-বৎস অথবা বৎসা, যক্ষ-পারিষদ অথবা যক্ষ-সেবক, গন্ধর্ব অথবা গন্ধর্বী, গন্ধর্ব-বৎস অথবা বৎসা, গন্ধর্ব-পারিষদ অথবা গন্ধর্ব সেবক, কুম্ভণ্ড অথবা কুম্ভণ্ডী, কুম্ভণ্ড-বৎস অথবা বৎসা, কুম্ভণ্ড-পারিষদ অথবা কুম্ভণ্ড সেবক। নাগ অথবা নাগিনী, নাগ বৎস অথবা বৎসা, নাগ পারিষদ অথবা নাগ-সেবক। প্রদুষ্ট চিত্তে গমনে, দণ্ডায়মানে, উপবেশনে অথবা শয়নে অনুসরণ করে, (বিপর্যস্ত করায়) তাহা হইলে, ভন্তে, সেই অমনুষ্য মদীয় গ্রাম বা নগরে সৎকার অথবা সম্মান পাইবে না। ভন্তে, সেই অমনুষ্য আমার রাজধানী আলকমন্দায় বাসভূমি অথবা বাসগৃহ পাইবে না। যক্ষদিগের সভায় সে গমন করিতে পাইবে না। সে আবাহের নিমিত্ত কন্যা পাইবে না এবং বিবাহের নিমিত্ত তাহার কন্যা কেহ গ্রহণ করিবে না। অধিকন্তু, ভন্তে, সে অমনুষ্যগণের নিকট প্রভূতরূপে উপহাসের পাত্র হইবে। অমনুষ্যগণ রিক্তভাজনের ন্যায় তাহার মস্তক বিপর্যস্ত করিবে, সপ্তধা বিদীর্ণ করিবে।

“ভন্তে, কোনো কোনো অমনুষ্য আছে যাহারা চণ্ড, রুদ্র, দুর্দান্ত। তাহারা মহারাজগণের বশ্যতা স্বীকার করে না, তাহাদের ঊর্ধ্বতন কর্মচারীগণের অথবা ওই সকলের অধীনস্থগণের বশবর্তী নহে। তাহারা মহারাজগণের বিদ্রোহীরূপে জ্ঞাত। যেইরূপ মগধরাজের রাজ্যে যে-সকল মহাচোর আছে, তাহারা মগধরাজের বশ্যতা স্বীকার করে না, তাহার ঊর্ধ্বতন কর্মচারীগণের অথবা ওই সকলের অধীনস্থগণের বশবর্তী নহে, যেইরূপ ওই সকল মহাচোর মগধরাজের বিদ্রোহী কথিত হয়, সেইরূপ অমনুষ্যগণ আছে যাহারা চণ্ড, রুদ্র, দুর্দান্ত। তাহারা মহারাজগণের বশ্যতা স্বীকার করে না, তাহাদের ঊর্ধ্বতন কর্মচারীদিগের অথবা ওই সকলের অধীনস্থগণের বশবর্তী নহে এবং মহারাজগণের বিদ্রোহী কথিত হয়। যদি কোনো অমনুষ্য, যক্ষ অথবা যক্ষিণী, যক্ষ-বৎস অথবা বৎসা, যক্ষ-পারিষদ অথবা যক্ষ-সেবক, গন্ধর্ব অথবা গন্ধর্বী, গন্ধর্ব-বৎস অথবা বৎসা, গন্ধর্ব-পারিষদ অথবা গন্ধর্ব সেবক, কুম্ভণ্ড অথবা কুম্ভণ্ডী, কুম্ভণ্ড-বৎস অথবা বৎসা, কুম্ভণ্ড-পারিষদ অথবা কুম্ভণ্ড সেবক। নাগ অথবা নাগিনী, নাগ বৎস অথবা বৎসা, নাগ পারিষদ অথবা নাগ-সেবক। প্রদুষ্ট চিত্তে কোনো ভিক্ষু অথবা ভিক্ষুণী, উপাসক অথবা উপাসিকাকে গমনে, দণ্ডায়মানে, উপবেশনে অথবা শয়নে অনুসরণ (বিপর্যস্ত) করে, তাহা হইলে তাঁহাকে এই সকল যক্ষ, মহাযক্ষ, সেনাপতি, মহা-সেনাপতিগণকে এইরূপে উদ্দীপিত করিতে হইবে, তাঁহাদের উদ্দেশে আর্তনাদ করিতে হইবে, উচ্চরবে তাঁহাদিগকে বলিতে হইবে, “এই যক্ষ আমাকে ধৃত করিতেছে, এই যক্ষ আমাকে আক্রমণ করিতেছে, এই যক্ষ আমার অনিষ্ট করিতেছে, এই যক্ষ আমাকে আঘাত করিতেছে, এই যক্ষ আমাকে মুক্তি দিতেছে না।”

২৯৩. “কোন কোন যক্ষ, মহাযক্ষ, সেনাপতি, মহাসেনাপতিগণকে?

ইন্দ্র, সোম, বর্বণ, ভারদ্বাজ, প্রজাপতি,

চন্দন, কামসেট্ঠ, কিন্নু ঘণ্ডু, নিঘণ্ডু,

পণাদ, ওপমঞ্ঞ, দেবসূত মাতলি,

গন্ধর্ব চিত্রসেন, রাজা নল, জনেষভ

সাতাগির, হেমবত, পুণ্ণক, করতিয়, গুল,

সীবক, মুচলিন্দ, বেস্সামিত্ত, যুগন্ধর

গোপাল, সূপ্পগেধ, হিরী, নেত্তী, মন্দিয়,

পঞ্চাল-চণ্ড আলবক, পজ্জুন্ন, সুমন, সুমুখ,

দধিমুখ, মণি, মণিচর, দীঘ,

এই সকলের সহিত সেরিতস্সক।

“এই সকল যক্ষ, মহাযক্ষ, সেনাপতি, মহাসেনাপতিগণকে এইরূপে উদ্দীপিত করিতে হইবে, তাঁহাদের উদ্দেশে আর্তনাদ করিতে হইবে, উচ্চরবে তাঁহাদিগকে বলিতে হইবে, “এই যক্ষ আমাকে ধৃত করিতেছে, এই যক্ষ আমাকে আক্রমণ করিতেছে, এই যক্ষ আমার অনিষ্ট করিতেছে, এই যক্ষ আমাকে আঘাত করিতেছে, এই যক্ষ আমাকে মুক্তি দিতেছে না।”

“ভন্তে, ভিক্ষু ও ভিক্ষুণী এবং উপাসক ও উপাসিকাগণের নিরাপত্তা ও রক্ষার জন্য, তাঁহাদের অনিষ্ট দূরীকরণ ও স্বচ্ছন্দ বিহারের জন্য ইহাই আটানাটিয় রক্ষামন্ত্র।”

“এক্ষণে, ভন্তে, আমরা বিদায় লইব, আমাদের বহু কৃত্য, বহু করণীয় আছে।”

“মহারাজগণের যেইরূপ অভিরুচি।”

২৯৪. অনন্তর ভিক্ষুগণ, চারিমহারাজ আসন হইতে উত্থানপূর্বক আমাকে অভিবাদন ও প্রদক্ষিণ করিয়া সেইস্থানে অন্তর্ধান করিলেন। যক্ষগণের মধ্যেও কেহ কেহ আসন হইতে উত্থানপূর্বক আমাকে অভিবাদন ও প্রদক্ষিণ করিয়া সেইস্থানে অন্তর্ধান করিলেন। কেহ কেহ আমার সহিত মধুর চিত্তরঞ্জক বাক্যালাপান্তে সেই স্থানেই অন্তর্ধান করিলেন। কেহ কেহ ভগবানের দিকে অঞ্জলি প্রণত করিয়া সেইস্থানেই অন্তর্ধান করিলেন, কেহ কেহ আপনাদের নাম-গোত্র প্রকাশ করিয়া অন্তর্ধান করিলেন। কেহ কেহ তূষ্ণীম্ভাব অবলম্বন করিয়া সেইস্থানেই অন্তর্ধান করিলেন।

২৯৫. “ভিক্ষুগণ, আটানাটিয় রক্ষামন্ত্র শিক্ষা করো, সম্পূর্ণরূপে হৃদয়স্থ কর; এই মন্ত্র ভিক্ষু ও ভিক্ষুণী এবং উপাসক ও উপাসিকাগণের নিরাপত্তা ও রক্ষার জন্য, তাহাদের অনিষ্ট দূরীকরণ ও স্বচ্ছন্দ বিহারের জন্য অর্থপূর্ণ।

ভগবান এইরূপ বলিলেন। সেই ভিক্ষুগণ সন্তুষ্ট হইয়া ভগবানের ভাষণ অভিনন্দন করিলেন।

আটানাটিয় সূত্রান্ত সমাপ্ত।


 

১০. সংগীতি সূত্রান্ত
২৯৬. আমি এইরূপ শ্রবণ করিয়াছি। এক সময় ভগবান মল্লদিগের দেশে ভ্রমণ করিতে করিতে পাঁচশত ভিক্ষুসমন্বিত বৃহৎ ভিক্ষুসংঘের সহিত মল্লদিগের পাবা নামক নগরে উপনীত হইয়া ওইস্থানে চুন্দ নামক কর্মকারের আম্রবনে অবস্থান করিতেছিলেন।

২৯৭. ওই সময় পাবাবাসী মল্লগণের “উব্ভটক”[31] নামক অচিরনির্মিত নতুন মন্ত্রণাগারে শ্রমণ অথবা ব্রাহ্মণ অথবা অপর কোনো মনুষ্য বাস করে নাই। পাবার মল্লগণ শুনিল, “ভগবান মল্লদেশে ভ্রমণ করিতে করিতে পঞ্চশত ভিক্ষুসমন্বিত বৃহৎ ভিক্ষুসংঘের সহিত পাবায় উপনীত হইয়া তথায় কর্মকার চুন্দের আম্রবনে অবস্থান করিতেছেন। অনন্তর পাবার মল্লগণ ভগবানের নিকট উপস্থিত হইয়া তাঁহাকে অভিবাদনপূর্বক একপ্রান্তে উপবেশন করিল। তৎপরে তাহারা ভগবানকে বলিল, “ভন্তে, এইস্থানে পাবাবাসী মল্লদিগের “উব্ভটক” নামক অচিরনির্মিত মন্ত্রণাগৃহে শ্রমণ অথবা ব্রাহ্মণ অথবা অপর কোনো মনুষ্য বাস করে নাই। ভগবান ওইস্থান সর্বপ্রথম উপভোগ করুন। প্রথমেই ভগবান কর্তৃক অধিকৃত হইলে উহা পরে মল্লদিগের স্থায়ী সুখ ও মঙ্গল বিধায়ক হইবে।”

ভগবান মৌন দ্বারা সম্মতি জ্ঞাপন করিলেন।

২৯৮. অতঃপর মল্লগণ ভগবানের সম্মতি জ্ঞাত হইয়া আসন হইতে উত্থানপূর্বক ভগবানকে অভিবাদন ও প্রদক্ষিণ করিয়া মন্ত্রণাগৃহে গমনপূর্বক উহা সম্পূর্ণরূপে আস্তরণাচ্ছাদিত করিয়া আসনাদি নির্দিষ্ট করণান্তর তৈল প্রদীপ স্থাপনপূর্বক ভগবানের নিকট গমন করিল। তাঁহারা ভগবানকে অভিবাদনপূর্বক একপ্রান্তে দণ্ডায়মান হইল। পরে তাঁহারা ভগবানকে বলিল, “ভন্তে, মন্ত্রণাগৃহ সম্পূর্ণরূপে আস্তরণাচ্ছাদিত, আসনাদি নির্দিষ্ট, তৈলপ্রদীপ স্থাপিত, এক্ষণে ভগবানের যেইরূপ ইচ্ছা।”

২৯৯. তখন ভগবান পরিচ্ছদ পরিহিত হইয়া পাত্র ও চীবর হস্তে ভিক্ষুসংঘের সহিত মন্ত্রণাগৃহে গমন করিলেন। পাদ প্রক্ষালনান্তে কক্ষে প্রবেশপূর্বক মধ্যস্থ স্তম্ভ আশ্রয় করিয়া পূর্বমুখী হইয়া উপবেশন করিলেন। ভিক্ষুসংঘও পাদ ধৌত করিয়া কক্ষে প্রবেশপূর্বক পশ্চিমদিকস্থ ভিত্তি আশ্রয় করিয়া ভগবানকে সম্মুখে রাখিয়া পূর্বমুখী হইয়া উপবেশন করিলেন। পাবার মল্লগণও পাদ প্রক্ষালনপূর্বক কক্ষে প্রবেশ করিয়া পূর্বকদিকস্থ ভিত্তি আশ্রয় করিয়া ভগবানকে সম্মুখে রাখিয়া পশ্চিমমুখী হইয়া উপবেশন করিলেন। অতঃপর ভগবান পাবার মল্লগণকে বহুরাত্রি পর্যন্ত ধর্মকথা দ্বারা উপদিষ্ট, সমুদ্দীপ্ত, সমুত্তেজিত সম্প্রহৃষ্ট করিলেন। পরে তিনি তাহাদিগকে “বাসেট্ঠগণ, রাত্রি অবসান, এক্ষণে তোমাদের যাহা ইচ্ছা”, এই কথা বলিয়া বিদায় দিলেন।

প্রত্যুত্তরে মল্লগণ “তথাস্তু” বলিয়া আসন হইতে উত্থানপূর্বক ভগবানকে অভিবাদন ও প্রদক্ষিণপূর্বক প্রস্থান করিলেন।

৩০০. মল্লগণের প্রস্থানের অল্পকাল পরে ভগবান নীরব ভিক্ষুসংঘের প্রতি দৃষ্টিপাত পূর্বক সারিপুত্রকে সম্বোধন করিয়া বলিলেন, “সারিপুত্র, ভিক্ষুসংঘ স্ত্যান-মিদ্ধ রহিত, তুমি ধর্মালোচনায় প্রবৃত্ত হও, আমি পৃষ্ঠদেশে বেদনা অনুভব করিতেছি, আমি উহা প্রসারিত করিব।”

উত্তরে সারিপুত্র ভগবানকে বলিলেন, “উত্তম, ভন্তে”।

তৎপরে ভগবান সংঘাটি চতুর্গুণ করিয়া বিছাইয়া পাদোপরি পাদ রক্ষাপূর্বক স্মৃতি ও সম্প্রজ্ঞান-সমন্বিত হইয়া মনে উত্থান-সংজ্ঞা রক্ষা করিয়া দক্ষিণ পার্শ্বে সিংহশয্যা আশ্রয় করিলেন।

৩০১. ওই সময় নিগণ্ঠ নাথপুত্র সম্প্রতি পাবায় দেহত্যাগ করিয়াছিলেন। তাঁহার মৃত্যুতে নিগণ্ঠগণ দ্বিধাবিভক্ত ও দ্বন্দ্ব, কলহ বিবাদে প্রবৃত্ত হইয়া পরস্পরকে মুখাস্ত্র দ্বারা আহত করিতেছিল, “তুমি এই ধর্ম ও বিনয় অবগত নও, আমি অবগত আছি, তুমি কী প্রকারে এই ধর্ম ও বিনয় জানিবে? তুমি মিথ্যাদৃষ্টির অনুবর্তী হইয়াছ, আমি সম্যক দৃষ্টিসম্পন্ন, আমি প্রাসঙ্গিক কথা বলিতেছি, তুমি অপ্রাসঙ্গিক কথা বলিতেছ, পূর্বে কথনীয় তুমি পশ্চাতে বলিয়াছ, পশ্চাতে কথনীয় পূর্বে বলিয়াছ, তোমার বিচার ব্যর্থ হইয়াছে, তোমার আহ্বান গৃহীত হইয়াছে, তুমি নিগৃহীত হইয়াছ, স্বকীয় দৃষ্টি পরিশুদ্ধ করো, যদি সক্ষম হও আপনাকে পাশমুক্ত করো। নাথপুত্রের অনুচর নিগণ্ঠগণ যেন পরস্পরের বিনাশে প্রবৃত্ত হইয়াছিল। তাঁহার শ্বেতাম্বরধারী গৃহী শ্রাবকগণও নিগণ্ঠগণের প্রতি উদাসীন হইয়াছিল, বিরক্ত হইয়াছিল, তাহাদের বিরোধী হইয়াছিল, তাহাদের ধর্মবিনয়ের ব্যাখ্যান এতই অপটু হইয়াছিল, উহার প্রচার এতই অফলপ্রদ হইয়াছিল, লক্ষ্যে চালিত করিতে এবং শান্তি প্রদানে উহা এতই অক্ষম হইয়াছিল, যেহেতু উহা সম্যকসম্বুদ্ধ কর্তৃক ঘোষিত হয় নাই এবং ভিন্নস্তূপ ও অপ্রতিশরণে পরিণত হইয়াছিল।

৩০২. অতঃপর আয়ুষ্মান সারিপুত্র ভিক্ষুগণকে সম্বোধন করিলেন, বন্ধুগণ, নিগণ্ঠ নাথপুত্র সম্প্রতি পাবায় দেহত্যাগ করিয়াছেন। তাঁহার মৃত্যুতে নিগণ্ঠগণ দ্বিধাবিভক্ত ও দ্বন্দ্ব, কলহ, বিবাদে প্রবৃত্ত হইয়া পরস্পরকে মুখাস্ত্র দ্বারা আহত করিতেছিল, “তুমি এই ধর্ম ও বিনয় অবগত নও, আমি অবগত আছি, তুমি কী প্রকারে এই ধর্ম ও বিনয় জানিবে? তুমি মিথ্যাদৃষ্টির অনুবর্তী হইয়াছ, আমি সম্যক দৃষ্টিসম্পন্ন, আমি প্রাসঙ্গিক কথা বলিতেছি, তুমি অপ্রাসঙ্গিক বলিতেছ, পূর্বে কথনীয় তুমি পশ্চাতে বলিয়াছ, পশ্চাতে কথনীয় পূর্বে বলিয়াছ, তোমার বিচার ব্যর্থ হইয়াছে, তোমার আহ্বান গৃহীত হইয়াছে, তুমি নিগৃহীত হইয়াছ, স্বকীয় দৃষ্টি পরিশুদ্ধ করো, যদি সক্ষম হও আপনাকে পাশমুক্ত করো। নাথপুত্রের অনুচর নিগণ্ঠগণ যেন পরস্পরের বিনাশে প্রবৃত্ত হইয়াছিল। তাঁহার শ্বেতাম্বরধারী গৃহী শ্রাবকগণও নিগণ্ঠগণের প্রতি উদাসীন হইয়াছিল, বিরক্ত হইয়াছিল, তাহাদের বিরোধী হইয়াছিল, তাহাদের ধর্মবিনয়ের ব্যাখ্যান এতই অপটু হইয়াছিল, উহার প্রচার এতই অফলপ্রদ হইয়াছিল, লক্ষ্যে চালিত করিতে এবং শান্তি প্রদানে উহা এতই অক্ষম হইয়াছিল, যেহেতু উহা সম্যকসম্বুদ্ধ কর্তৃক ঘোষিত হয় নাই এবং ভিন্নস্তূপ ও অপ্রতিশরণে পরিণত হইয়াছে। ধর্ম ও বিনয়ের সুব্যাখ্যার অভাব, উহার নিষ্ফল প্রচার, লক্ষ্যে চালিত করিতে এবং শান্তি প্রদানে উহার অক্ষমতা এবং সম্যকসম্বুদ্ধ কর্তৃক ঘোষিত না হওয়া, এই সকলই ইহার কারণ। কিন্তু, বন্ধুগণ, আমাদিগের ভগবান কর্তৃক ধর্ম স্বাখ্যাত, সুপ্রচারিত, উহা লক্ষ্যে উপনীত করিতে এবং শান্তি প্রদানে সক্ষম এবং সম্যকসম্বুদ্ধ কর্তৃক ঘোষিত। বিবাদে প্রবৃত্ত না হইয়া সকলে একত্রে উহার সঙ্গায়ন করিতে হইবে, যাহাতে এই ব্রহ্মচর্য্য ব্যাপক ও দীর্ঘকাল স্থায়ী হয়, বহুজনের হিত ও সুখবিধায়ক হয়, জগতের প্রতি অনুকম্পাকারক হয়, দেব ও মনুষ্যগণের মঙ্গল ও হিত সাধক হয়।

ওই ধর্ম কী?

৩০৩. বন্ধুগণ, জ্ঞান ও দর্শনসম্পন্ন ভগবান অর্হৎ সম্যকসম্বুদ্ধ কর্তৃক এক ধর্ম সম্যকরূপে আখ্যাত হইয়াছে, বিবাদে প্রবৃত্ত না হইয়া সকলে একত্রে উহার সঙ্গায়ন করিতে হইবে, যাহাতে এই ব্রহ্মচর্য্য ব্যাপক ও দীর্ঘকাল স্থায়ী হয়, বহুজনের হিত ও সুখবিধায়ক হয়, জগতের প্রতি অনুকম্পাকারক হয়, দেব ও মনুষ্যগণের মঙ্গল ও হিত সাধক হয়।

এক ধর্ম কী?

সর্বপ্রাণী আহারোপরি স্থিত, সংস্কারোপরি স্থিত। বন্ধুগণ, জ্ঞান ও দর্শনসম্পন্ন ভগবান কর্তৃক এই “এক ধর্ম” সম্যকরূপে আখ্যাত হইয়াছে। বিবাদে প্রবৃত্ত না হইয়া সকলে একত্রে উহার সঙ্গায়ন করিতে হইবে, যাহাতে এই ব্রহ্মচর্য্য ব্যাপক ও দীর্ঘকাল স্থায়ী হয়, বহুজনের হিত ও সুখবিধায়ক হয়, জগতের প্রতি অনুকম্পাকারক হয়, দেব ও মনুষ্যগণের মঙ্গল ও হিত সাধক হয়।

৩০৪. বন্ধুগণ, জ্ঞান ও দর্শনসম্পন্ন অর্হৎ ভগবান সম্যকসম্বুদ্ধ কর্তৃক দুই ধর্ম সম্যকরূপে আখ্যাত হইয়াছে, বিবাদে প্রবৃত্ত না হইয়া সকলে একত্রে উহার সঙ্গায়ন করিতে হইবে, যাহাতে এই ব্রহ্মচর্য্য ব্যাপক ও দীর্ঘকাল স্থায়ী হয়, বহুজনের হিত ও সুখবিধায়ক হয়, জগতের প্রতি অনুকম্পাকারক হয়, দেব ও মনুষ্যগণের মঙ্গল ও হিত সাধক হয়।

কোন কোন দুই ধর্ম?

(১) নাম ও রূপ।

(২) অবিদ্যা ও ভব-তৃষ্ণা।

(৩) ভব-দৃষ্টি ও বিভব-দৃষ্টি।[32]

(৪) অবিবেকিতা ও অবিমৃষ্যকারিতা।

(৫) বিবেকিতা ও বিমৃষ্যকারিতা।

(৬) স্বৈরচারিতা ও পাপ-সাহচর্য।

(৭) কোমলতা ও সাধু সাহচর্য।

(৮) আপত্তি[33] কুশলতা ও উহার প্রতিরোধ কুশলতা।

(৯) সমাপত্তি[34] কুশলতা ও উহা হইতে পুনরুত্থান কুশলতা।

(১০) ধাতুসমূহের সম্যক জ্ঞান এবং উহাতে অভিনিবেশ।

(১১) আয়তনসমূহ এবং প্রতীত্য সমুৎপাদের সম্যক জ্ঞান।

(১২) স্থান-অস্থান কুশলতা।

(১৩) ঋজুতা ও মৃদুতা।

(১৪) ক্ষান্তি ও কোমলতা।

(১৫) মধুর বাক্য ও হৃদয়গ্রাহী আচরণ।

(১৬) করুণা ও অন্তরের পবিত্রতা।

(১৭) বিস্মৃতিশীলতা ও অনবধানতা।

(১৮) স্মৃতি ও অবহিত দৃষ্টি।

(১৯) অরক্ষিত-ইন্দ্রিয় ও মাত্রাহীন ভোজন।

(২০) রক্ষিত-ইন্দ্রিয় ও মিতাহার।

(২১) বিচারবুদ্ধি-বল ও ভাবনা-বল।

(২২) স্মৃতিবল ও সমাধি-বল।

(২৩) শমথ ও বিপশ্যনা।

(২৪) শমথ-নিমিত্ত ও প্রগ্রহ-নিমিত্ত।

(২৫) প্রগ্রহ ও অবিক্ষেপ।

(২৬) শীল-সম্পদা ও দৃষ্টি-সম্পদা।

(২৭) শীল-বিপত্তি ও দৃষ্টি-বিপত্তি।

(২৮) শীল-বিশুদ্ধি ও দৃষ্টি-বিশুদ্ধি।

(২৯) দৃষ্টি-বিশুদ্ধি ও যথাদৃষ্টি অনুযায়ী প্রয়াস।

(৩০) সংবেগ এবং সংবেগজনীয় স্থানে সংবিগ্নের আন্তরিক প্রয়াস।

(৩১) কুশলধর্মে অসন্তুষ্টিতা ও প্রয়াসের প্রয়োগে অধ্যবসায়।

(৩২) বিদ্যা ও বিমুক্তি।

(৩৩) ক্ষয়ের জ্ঞান ও পুনরাবির্ভাব নিবারণের জ্ঞান।

বন্ধুগণ, এই সকল দুই ধর্ম জ্ঞান ও দর্শনসম্পন্ন অর্হৎ ভগবান সম্যকসম্বুদ্ধ কর্তৃক সম্যকরূপে আখ্যাত হইয়াছে, বিবাদে প্রবৃত্ত না হইয়া সকলে... সাধক হয়।

৩০৫. বন্ধুগণ, জ্ঞান ও দর্শনসম্পন্ন অর্হৎ ভগবান সম্যকসম্বুদ্ধ কর্তৃক ত্রয়াত্মক ধর্ম সম্যকরূপে আখ্যাত হইয়াছে, বিবাদে প্রবৃত্ত না হইয়া সকলে... সাধক হয়। ওই সকল কী কী?

(১) তিন অকুশল-মূল : লোভ, দ্বেষ ও মোহ।

(২) তিন কুশল-মূল : লোভহীনতা, দ্বেষহীনতা, ও মোহহীনতা।

(৩) তিন দুশ্চরিত : কায়-দুশ্চরিত, বাক্‌-দুশ্চরিত, মন-দুশ্চরিত।

(৪) তিন সুচরিত : কায়-সুচরিত, বাক্‌-সুচরিত, মন-সুচরিত।

(৫) তিন অকুশল বিতর্ক : কাম-বিতর্ক, ব্যাপাদ-বিতর্ক, বিহিংসা-বিতর্ক।

(৬) তিন কুশল : বিতর্ক-নৈষ্কাম্য-বিতর্ক, অব্যাপাদ-বিতর্ক, অবিহিংসা-বিতর্ক।

(৭) তিন অকুশল সংকল্প : কামসংকল্প, ব্যাপাদ-সংকল্প, বিহিংসা-সংকল্প।

(৮) তিন কুশল সংকল্প : নৈষ্কাম্য-সংকল্প, অব্যাপাদ-সংকল্প, অবিহিংসা-সংকল্প।

(৯) তিন অকুশল সংজ্ঞা : কাম-সংজ্ঞা, ব্যাপাদ-সংজ্ঞা, বিহিংসা-সংজ্ঞা।

(১০) তিন কুশল সংজ্ঞা : নৈষ্কাম্য সংজ্ঞা, অব্যাপাদ সংজ্ঞা, অবিহিংসা সংজ্ঞা।

(১১) তিন অকুশল ধাতু : কামধাতু, ব্যাপাদধাতু, বিহিংসাধাতু।

(১২) তিন কুশল ধাতু : নৈষ্কাম্য ধাতু, অব্যাপাদ ধাতু, অবিহিংসা ধাতু।

(১৩) অপর তিন ধাতু : কামধাতু, রূপধাতু, অরূপধাতু।

(১৪) অপর তিন ধাতু : রূপধাতু, অরূপধাতু, নিরোধধাতু।[35]

(১৫) অপর তিন ধাতু : হীনধাতু, মধ্যমধাতু, প্রণীতধাতু।

(১৬) তিন তৃষ্ণা : কাম-তৃষ্ণা, ভব-তৃষ্ণা, বিভব-তৃষ্ণা।

(১৭) অপর তিন তৃষ্ণা : কাম-তৃষ্ণা, রূপ-তৃষ্ণা, অরূপ-তৃষ্ণা।

(১৮) অপর তিন তৃষ্ণা : রূপ-তৃষ্ণা, অরূপ-তৃষ্ণা, নিরোধ-তৃষ্ণা।[36]

(১৯) তিন সংযোজন : সৎকায়দৃষ্টি, বিচিকিৎসা, শীলব্রত পরামর্শ।

(২০) তিন আসব : কামাসব, ভবাসব, অবিদ্যাসব।

(২১) তিন ভব : কাম-ভব, রূপ-ভব, অরূপ-ভব।

(২২) তিন এষণা : কামেষণা, ভবেষণা, ব্রহ্মচর্যেষণা।

(২৩) তিন অহমিকা : “আমি শ্রেষ্ঠ”, “আমি সদৃশ”, “আমি হীন”।

(২৪) তিন কাল : অতীত, অনাগত, বর্তমান।

(২৫) তিন অন্ত : সৎকায়[37], উহার উৎপত্তি, উহার নিরোধ।

(২৬) তিন বেদনা : সুখ-বেদনা, দুঃখ-বেদনা, অদুঃখ-অসুখ বেদনা।

(২৭) তিন দুঃখতা (দুঃখময় অবস্থা) : দুঃখ (দুঃখ বেদনা), সংস্কার (জন্ম, বার্ধক্য ও মৃত্যুর জ্ঞান), বিপরিণাম।

(২৮) তিন রাশি : কুকর্ম রাশি যাহার অপরিবর্তনীয় ফল অমঙ্গল; সুকর্ম রাশি যাহার অপরিবর্তনীয় ফল মঙ্গল; অনিয়ত রাশি।

(২৯) তিন সংশয় : অতীত, অনাগত এবং বর্তমান সম্বন্ধে সংশয়, বিচিকিৎসা (বিহ্বলতা, কর্তব্যাবধারণে অসামর্থ), অসন্তুষ্টি।

(৩০) তথাগতের তিন অরক্ষ্য[38] : বন্ধুগণ, তথাগত পরিশুদ্ধ কায়সমাচারসম্পন্ন, বাক্‌সমাচারসম্পন্ন, মনোসমাচারসম্পন্ন; তাঁহার এমন কোনো কায়-দুশ্চরিত, বাক্‌-দুশ্চরিত, মনো-দুশ্চরিত নাই যাহা অপরের নিকট গোপন করা প্রয়োজন।

(৩১) তিন কিঞ্চন (মল) : রাগ, দ্বেষ ও মোহ।

(৩২) তিন অগ্নি : রাগাগ্নি, দ্বেষাগ্নি, মোহাগ্নি।

(৩৩) অপর তিন অগ্নি : আহ্বানীয় অগ্নি, গার্হপত্য অগ্নি, দক্ষিণেয়্য অগ্নি।[39]

(৩৪) ত্রিবিধ রূপ-সংগ্রহ : সনিদর্শন-সপ্রতিঘ রূপ, অনিদর্শন-সপ্রতিঘ রূপ, অনিদর্শন-অপ্রতিঘ রূপ।

(৩৫) তিন সংস্কার : পুণ্য-অভিসংস্কার, অপুণ্য-অভিসংস্কার, অবিক্ষোভ-অভিসংস্কার।[40]

(৩৬) তিন পুদ্গল (পুরুষ) : শিক্ষার্থী, যাঁহার শিক্ষা সমাপ্ত হইয়াছে, যিনি উভয় শ্রেণির কোনোটিরই অন্তর্ভুক্ত নহেন।[41]

(৩৭) তিন থের : জাতি-থের[42], ধর্ম-থের[43], সম্মতি-থের[44]।

(৩৮) তিন পুণ্য-ক্রিয়াবস্তু : দানময়, শীলময়, ভাবনাময়।

(৩৯) তিন প্রবর্তনা-বস্তু : যাহা দৃষ্ট, যাহা শ্রুত, যাহা শঙ্কার বিষয়ীভূত।

(৪০) কামলোকে ত্রিবিধ উৎপত্তি : বন্ধুগণ, সত্ত্বগণ আছে যাহাদের কামনা উপস্থিত ভোগ্যবস্তুতে বদ্ধ; যথা : কোনো কোনো মনুষ্য, কোনো কোনো দেব, কোনো কোনো বিনিপাতিক। ইহাই কামলোকে প্রথম উৎপত্তি। বন্ধুগণ, সত্ত্বগণ আছে যাহারা ভোগ্যের সৃষ্টি করিয়া উহার বশবর্তী হয়; যথা : নির্মাণরতি দেবগণ। ইহাই কামলোকে দ্বিতীয় উৎপত্তি। বন্ধুগণ, সত্ত্বগণ আছে যাহারা পরসৃষ্ট ভোগ্যের বশবর্তী হয়; যথা : পরনির্মিত বশবর্তী দেবগণ। ইহাই কামলোকে তৃতীয় উৎপত্তি।

(৪১) ত্রিবিধ সুখময় উৎপত্তি : বন্ধুগণ, সত্ত্বগণ আছেন যাঁহারা (পূর্বজন্মে) পুনঃপুন, সুখ উৎপাদন করিয়া এক্ষণে সুখময় অবস্থা প্রাপ্ত হইয়াছেন; যথা : ব্রহ্মকায়িক দেবগণ। ইহাই প্রথম সুখময় উৎপত্তি। সত্ত্বগণ আছেন যাঁহারা সুখসিক্ত, সুখানুপ্রবিষ্ট, সুখপূর্ণ, সুখ-পরিব্যাপ্ত, তাঁহারা সময়ে সময়ে উদান উচ্চারণ করেন “অহো সুখ, অহো সুখ!”; যথা : আভাস্বর দেবগণ। ইহাই দ্বিতীয় সুখময় উৎপত্তি। সত্ত্বগণ আছেন যাঁহারা সুখসিক্ত, সুখানুপ্রবিষ্ট, সুখপূর্ণ, সুখ-পরিব্যাপ্ত, তাঁহারা পরম সন্তুষ্টিসহ প্রণীত সুখ অনুভব করেন; যথা : শুভ-কৃৎস্ন দেবগণ। ইহাই তৃতীয় সুখময় উৎপত্তি।

(৪২) তিন প্রজ্ঞা : শৈক্ষ্য প্রজ্ঞা, অশৈক্ষ্য প্রজ্ঞা, নৈব শৈক্ষ্য-না অশৈক্ষ্য প্রজ্ঞা।

(৪৩) অপর তিন প্রজ্ঞা : চিন্তাময়[45] প্রজ্ঞা, শ্রুতময়[46] প্রজ্ঞা, ভাবনাময়[47] প্রজ্ঞা।

(৪৪) তিন আয়ুধ : শ্রুত-আয়ুধ, প্রবিবেক-আয়ুধ, প্রজ্ঞা-আয়ুধ।

(৪৫) তিন ইন্দ্রিয় : অজ্ঞাতের জ্ঞানলাভ-ইন্দ্রিয়, জ্ঞান-ইন্দ্রিয়, পূর্ণজ্ঞান-ইন্দ্রিয়।

(৪৬) তিন চক্ষু : মাংসচক্ষু, দিব্যচক্ষু, প্রজ্ঞাচক্ষু।

(৪৭) তিন শিক্ষা : অধিশীল-শিক্ষা, অধিচিত্ত-শিক্ষা, অধিপ্রজ্ঞা-শিক্ষা।

(৪৮) তিন ভাবনা : কায়ভাবনা, চিত্তভাবনা, প্রজ্ঞাভাবনা।

(৪৯) তিন অনুত্তর : দর্শন-অনুত্তর, প্রতিপদা-অনুত্তর, বিমুক্তি-অনুত্তর।[48]

(৫০) তিন সমাধি : সবিতর্ক সবিচার-সমাধি, অবিতর্ক বিচার মাত্র- সমাধি, অবিতর্ক-অবিচার সমাধি।

(৫১) অপর তিন সমাধি : শূন্যতা[49] সমাধি, অনিমিত্ত[50] সমাধি, অপ্রণিহিত[51] সমাধি।

(৫২) ত্রিবিধ শৌচ : কায়-শৌচ, বাক্‌-শৌচ, মন-শৌচ।

(৫৩) ত্রিবিধ মৌনেয়[52] : কায়-মৌনেয়, বাক্‌-মৌনেয়, মন-মৌনেয়।

(৫৪) ত্রিবিধ কৌশল্য : আয়-কৌশল্য, অপায়-কৌশল্য, উপায়-কৌশল্য।[53]

(৫৫) ত্রিবিধ মদ : আরোগ্য-মদ, যৌবন-মদ, জীবন-মদ।

(৫৬) তিন আধিপত্য : আত্মাধিপত্য[54], লোকাধিপত্য[55], ধর্মাধিপত্য[56]।

(৫৭) তিন কথাবস্তু : অতীত সম্বন্ধে কথা “অতীতে এইরূপ হইয়াছিল”, অনাগত সম্বন্ধে কথা “ভবিষ্যতে এইরূপ হইবে”, বর্তমান সম্বন্ধে কথা “বর্তমানে এইরূপ হইয়াছে।”

(৫৮) তিন বিদ্যা : পূর্বজন্মের স্মৃতির জ্ঞানরূপ বিদ্যা, সত্ত্বগণের চ্যুতি ও উৎপত্তির জ্ঞানরূপ বিদ্যা, আসবসমূহের ক্ষয়ের জ্ঞানরূপ বিদ্যা।

(৫৯) তিন বিহার : দিব্যবিহার[57], ব্রহ্মবিহার[58], আর্যবিহার[59]।

(৬০) তিন প্রাতিহার্য : ঋদ্ধি প্রাতিহার্য, আদেশনা[60]-প্রাতিহার্য, অনুশাসনী-প্রাতিহার্য।

বন্ধুগণ, জ্ঞান ও দর্শনসম্পন্ন ভগবান অর্হৎ সম্যকসম্বুদ্ধ কর্তৃক এই সকল ত্রয়াত্মক ধর্ম সম্যকরূপে আখ্যাত হইয়াছে, বিবাদে প্রবৃত্ত না হইয়া সকলে একত্রে উহার সঙ্গায়ন করিতে হইবে, যাহাতে এই ব্রহ্মচর্য্য ব্যাপক ও দীর্ঘকাল স্থায়ী হয়, বহুজনের হিত ও সুখবিধায়ক হয়, জগতের প্রতি অনুকম্পাকারক হয়, দেব ও মনুষ্যগণের মঙ্গল ও হিতসাধক হয়।

৩০৬. বন্ধুগণ, জ্ঞান ও দর্শনসম্পন্ন ভগবান অর্হৎ সম্যকসম্বুদ্ধ কর্তৃক চারি ধর্ম সম্যকরূপে আখ্যাত হইয়াছে বিবাদে প্রবৃত্ত না হইয়া সকলে একত্র হইয়া উহার সঙ্গায়ন করিতে হইবে, যাহাতে এই ব্রহ্মচর্য্য ব্যাপক ও দীর্ঘকাল স্থায়ী হয়, বহুজনের হিত ও সুখবিধায়ক হয়, জগতের প্রতি অনুকম্পাকারক হয়, দেব ও মনুষ্যগণের মঙ্গল ও হিত সাধক হয়। কোন চারি ধর্ম?

(১) চারি স্মৃতি-প্রস্থান : বন্ধুগণ, ভিক্ষু উৎসাহপূর্ণ, সম্প্রজ্ঞাত, স্মৃতিমান হইয়া, জগতে অভিধ্যা-দৌর্মনস্য দমন করিয়া, কায়ে কায়ানুদর্শী হইয়া বিহার করেন; বেদনায় বেদনানুদর্র্শী হইয়া বিহার করেন; চিত্তে চিত্তানুদর্শী হইয়া বিহার করেন; ধর্মে ধর্মানুদর্শী হইয়া বিহার করেন।

(২) চারি সম্যক প্রধান : বন্ধুগণ, ভিক্ষু যাহাতে অনুৎপন্ন পাপ-অকুশলধর্ম উৎপন্ন না হয় তজ্জন্য ইচ্ছাশক্তির উৎপাদন করেন, প্রয়াস ও বীর্য প্রয়োগ করেন, সংকল্পবদ্ধ প্রযত্নের সহিত চিত্তকে দৃঢ় করেন। যাহাতে উৎপন্ন পাপ-অকুশলধর্ম প্রহীন হয়, তজ্জন্য ইচ্ছাশক্তির উৎপাদন করেন, প্রয়াস ও বীর্য প্রয়োগ করেন, সংকল্পবদ্ধ প্রযত্নের সহিত চিত্তকে দৃঢ় করেন। যাহাতে অনুৎপন্ন কুশলধর্মসমূহ উৎপন্ন হয় তজ্জন্য ইচ্ছাশক্তির উৎপাদন করেন, প্রয়াস ও বীর্য প্রয়োগ করেন, সংকল্পবদ্ধ প্রযত্নের সহিত চিত্তকে দৃঢ় করেন। যাহাতে উৎপন্ন কুশলধর্মসমূহ স্থায়ী হয়, বিশৃঙ্খল না হয়, বৃদ্ধিপ্রাপ্ত হয়, বিস্তৃত হয়, বিকশিত হয়, পূর্ণতা প্রাপ্ত হয়, তজ্জন্য ইচ্ছাশক্তির উৎপাদন করেন, প্রয়াস ও বীর্য প্রয়োগ করেন, সংকল্পবদ্ধ প্রযত্নের সহিত চিত্তকে দৃঢ় করেন।

(৩) চারি ঋদ্ধিপাদ : বন্ধুগণ, ভিক্ষু ছন্দ-সমাধি প্রধান-সংস্কার সমন্নাগত ঋদ্ধি-পাদ ভাবনা করেন। চিত্ত-সমাধি-প্রধান-সংস্কার সমন্নাগত ঋদ্ধি-পাদ ভাবনা করেন। বীর্যসমাধি-প্রধান-সংস্কার সমন্নাগত ঋদ্ধি-পাদ ভাবনা করেন। মীমাংসা-সমাধি-প্রধান-সংস্কার সমন্নাগত ঋদ্ধি-পাদ ভাবনা করেন।

(৪) চারি ধ্যান : বন্ধুগণ, ভিক্ষু কাম হইতে বিবিক্ত হইয়া অকুশলধর্ম হইতে বিবিক্ত হইয়া, সবিতর্ক সবিচার বিবেকজ প্রীতিসুখ-মণ্ডিত প্রথম ধ্যান লাভ করিয়া বিহার করেন। বিতর্ক বিচারের উপশমে অধ্যাত্ম-সম্প্রসাদী, চিত্তের একীভাব আনয়নকারী, অবিতর্ক অবিচার সমাধিজ প্রীতিসুখ-মণ্ডিত দ্বিতীয় ধ্যান লাভ করিয়া বিহার করেন। প্রীতিতেও বৈরাগ্য উৎপাদন করিয়া উপেক্ষাসম্পন্ন, স্মৃতিমান ও সম্প্রজ্ঞাত হইয়া বিহার করেন; তিনি কায়ে সুখ অনুভব করেন, যে সুখ সম্বন্ধে আর্যগণ বলিয়া থাকেন “উপেক্ষক, স্মৃতিমান, সুখবিহারী” এবং এইরূপে তৃতীয় ধ্যান লাভ করিয়া বিহার করেন। সুখ ও দুঃখ উভয়ই বর্জন করিয়া, পূর্বেই সৌমনস্য-দৌর্মনস্যের তিরোভাব সাধন করিয়া অদুঃখ অসুখ রূপ উপেক্ষা ও স্মৃতি দ্বারা পরিশুদ্ধ চিত্তে চতুর্থ ধ্যান লাভ করিয়া বিহার করেন।

৩০৭. (৫) চারি সমাধি-ভাবনা : বন্ধুগণ, সমাধি-ভাবনা আছে যাহা অনুশীলিত হইয়া বৃদ্ধিপ্রাপ্ত হইলে এই জগতেই সুখ বিধায়ক হয়। সমাধি-ভাবনা আছে যাহা অনুশীলিত হইয়া বৃদ্ধিপ্রাপ্ত হইলে জ্ঞান-দর্শন লাভ হয়। সমাধি-ভাবনা আছে যাহা অনুশীলিত হইয়া বৃদ্ধিপ্রাপ্ত হইলে স্মৃতি-সম্প্রজ্ঞান লাভ হয়। সমাধি-ভাবনা আছে যাহা অনুশীলিত হইয়া বৃদ্ধিপ্রাপ্ত হইলে আসবের ক্ষয় হয়।

বন্ধুগণ, কী প্রকার সমাধি-ভাবনা অনুশীলিত ও বৃদ্ধিপ্রাপ্ত হইলে এই জগতেই সুখবিধায়ক হয়? ভিক্ষু কাম হইতে বিবিক্ত হইয়া, অকুশলধর্ম হইতে বিবিক্ত হইয়া সবিতর্ক সবিচার বিবেকজ প্রীতিসুখ-মণ্ডিত প্রথম ধ্যান লাভ করিয়া বিহার করেন। বিতর্ক বিচারের উপশমে অধ্যাত্ম-সম্প্রসাদী, চিত্তের একীভাব আনয়নকারী, অবিতর্ক অবিচার সমাধিজ প্রীতিসুখ-মণ্ডিত দ্বিতীয় ধ্যান লাভ করিয়া বিহার করেন। প্রীতিতেও বৈরাগ্য উৎপাদন করিয়া উপেক্ষাসম্পন্ন, স্মৃতিমান ও সম্প্রজ্ঞাত হইয়া বিহার করেন; তিনি কায়ে সুখ অনুভব করেন-যে সুখ সম্বন্ধে আর্যগণ বলিয়া থাকেন “উপেক্ষক, স্মৃতিমান, সুখবিহারী” এবং এইরূপে তৃতীয় ধ্যান লাভ করিয়া বিহার করেন। সুখ ও দুঃখ উভয়ই বর্জন করিয়া, পূর্বেই সৌমনস্য-দৌর্মনস্যের তিরোভাব সাধন করিয়া অদুঃখ অসুখ রূপ অপেক্ষা ও স্মৃতি দ্বারা পরিশুদ্ধ চিত্তে চতুর্থ ধ্যান লাভ করিয়া বিহার করেন। ইহাই সমাধি-ভাবনা যাহা অনুশীলিত ও বৃদ্ধিপ্রাপ্ত হইয়া এই জগতেই সুখবিধায়ক হয়। কী প্রকার সমাধি-ভাবনা অনুশীলিত হইয়া বৃদ্ধিপ্রাপ্ত হইলে জ্ঞান-দর্শন লাভ হয়? ভিক্ষু আলোক-সংজ্ঞা মনে ধারণ করেন, দিবা-সংজ্ঞাতে চিত্তকে প্রতিষ্ঠিত করেন, “যেইরূপ দিবা সেইরূপই রাত্রি, যেইরূপ রাত্রি সেইরূপই দিবা”, এই প্রকারে উন্মুক্ত অবাধ মনে সপ্রভাস চিত্ত উৎপাদন করেন। এই প্রকার সমাধি ভাবনা অনুশীলিত ও বর্ধিত হইলে জ্ঞান দর্শন লাভ হয়। কী প্রকার সমাধি-ভাবনা অনুশীলিত ও বর্ধিত হইয়া স্মৃতি-সম্প্রজ্ঞান লাভের সহায়ক হয়? বেদনাসমূহ, সংজ্ঞা ও বিতর্কসমূহ যথাক্রমে উৎপন্ন, স্থিত ও অস্তগত হইলে ওই সকল ভিক্ষুর বিদিত। ইহাই সমাধি-ভাবনা যাহা অনুশীলিত ও বর্ধিত হইলে স্মৃতি-সম্প্রজ্ঞান লাভ হয়। কী প্রকার সমাধি-ভাবনা অনুশীলিত ও বর্ধিত হইলে আসবসমূহের ক্ষয় সাধন হয়? ভিক্ষু পঞ্চ উপাদান স্কন্ধে উৎপত্তি-বিলয় দশা হইয়া বিহার করেন-“ইহা রূপ, ইহা রূপের উদয়, ইহা রূপের বিলয়; ইহা বেদনা, ইহা বেদনার উদয়, ইহা বেদনার বিলয়; ইহা সংজ্ঞা, ইহা সংজ্ঞার উদয়, ইহা সংজ্ঞার বিলয়, ইহা সংস্কার, ইহা সংস্কারের উদয়, ইহা সংস্কারের বিলয়; ইহা বিজ্ঞান, ইহা বিজ্ঞানের উদয়, ইহা বিজ্ঞানের বিলয়।” ইহাই সমাধি-ভাবনা যাহা অনুশীলিত ও বর্ধিত হইলে আসবসমূহের ক্ষয় সাধন হয়।

৩০৮. (৬) চারি অপ্রমাণ্য[61] : ভিক্ষু মৈত্রী-সহগত চিত্তে এক দুই তিন, এইরূপে চতুর্দিক স্ফুরিত করিয়া বিহার করেন। এইরূপে তিনি ঊর্ধ্বে, অধোদিকে, তির্যকদিকে সর্বত্র সর্বলোক মৈত্রীযুক্ত এবং বিপুল, মহান, অপ্রমেয়, বৈরহীন, দ্রোহহীন, চিত্ত দ্বারা পরিস্ফুরিত করিয়া বিহার করেন। করুণাসহগত চিত্তে এক দুই তিন, এইরূপে চতুর্দিক স্ফুরিত করিয়া বিহার করেন। এইরূপে তিনি ঊর্ধ্বে, অধোদিকে, তির্যকদিকে সর্বত্র সর্বলোক করুণাসহগত চিত্তে এবং বিপুল, মহান, অপ্রমেয়, বৈরহীন, দ্রোহহীন, চিত্ত দ্বারা পরিস্ফুরিত করিয়া বিহার করেন। মুদিতা সহগত চিত্তে এক দুই তিন, এইরূপে চতুর্দিক স্ফুরিত করিয়া বিহার করেন। এইরূপে তিনি ঊর্ধ্বে, অধোদিকে, তির্যকদিকে সর্বত্র সর্বলোক মুদিতা সহগত চিত্তে এবং বিপুল, মহান, অপ্রমেয়, বৈরহীন, দ্রোহহীন, চিত্ত দ্বারা পরিস্ফুরিত করিয়া বিহার করেন। উপেক্ষা সহগত চিত্তে এক দুই তিন, এইরূপে চতুর্দিক স্ফুরিত করিয়া বিহার করেন। এইরূপে তিনি ঊর্ধ্বে, অধোদিকে, তির্যকদিকে সর্বত্র সর্বলোক উপেক্ষাসহগত চিত্তে এবং বিপুল, মহান, অপ্রমেয়, বৈরহীন, দ্রোহহীন, চিত্ত দ্বারা পরিস্ফুরিত করিয়া বিহার করেন।

(৭) চারি অরূপ : ভিক্ষু সর্বতোভাবে রূপসংজ্ঞা অতিক্রম করিয়া, প্রতিঘ সংজ্ঞার অস্তগমনান্তে নানাত্ব সংজ্ঞার চিন্তা পরিহার করিয়া, “আকাশ অনন্ত” এইরূপ চিন্তা করিয়া আকাশ-অনন্ত-আয়তন প্রাপ্ত হইয়া বিহার করেন। সর্বতোভাবে আকাশ-অনন্ত-আয়তন অতিক্রম করিয়া, “বিজ্ঞান অনন্ত” এইরূপ চিন্তা করিয়া বিজ্ঞান-অনন্ত-আয়তন প্রাপ্ত হইয়া বিহার করেন। বিজ্ঞান-অনন্ত-আয়তন সর্বাংশে অতিক্রম করিয়া “কিছুই নাই” এইরূপ আকিঞ্চনায়তন প্রাপ্ত হইয়া বিহার করেন। আকিঞ্চনায়তন সর্বাংশে অতিক্রম করিয়া নৈবসংজ্ঞা-না-অসংজ্ঞা-আয়তন প্রাপ্ত হইয়া বিহার করেন।

(৮) ভিক্ষু সম্যক বিচারান্তে বস্তুবিশেষের সেবা করেন, ওইরূপে বস্তুবিশেষ স্বীকার করিয়া লন, বস্তুবিশেষ বর্জন করেন, বস্তু বিশেষ দমন করেন।

৩০৯. (৯) চারি আর্যবংশ : ভিক্ষু যেকোনো প্রকার চীবরে সন্তুষ্ট হন, ওই প্রকার চীবরে সন্তুষ্টির প্রশংসা করেন, চীবর হেতু অনুপযুক্ত অসঙ্গত উপায় অবলম্বন করেন না, চীবর লাভ না হইলে বিক্ষুব্ধ হন না, হইলে উহাতে গ্রথিত হন না, মূর্ছিত হন না, অভিভূত হন না; অমঙ্গল ও পরিণামদর্শী হইয়া উহা উপভোগ করেন। উক্তরূপ সন্তুষ্টির নিমিত্ত তিনি আত্মপ্রশংসা ও পরগ্লানিতে রত হন না। এইরূপে যিনি দক্ষ, অনলস, সম্প্রজ্ঞান ও স্মৃতিসমন্বিত, তিনি পুরাতন সর্বশ্রেষ্ঠ আর্যবংশে স্থিত কথিত হন। পুনশ্চ, বন্ধুগণ, ভিক্ষু যেকোনো প্রকার পিণ্ডপাতে সন্তুষ্ট হন, ওই প্রকার পিণ্ডপাতে সন্তুষ্টির প্রশংসা করেন, পিণ্ডপাত-হেতু অনুপযুক্ত অসঙ্গত উপায় অবলম্বন করেন না, পিণ্ডপাত লাভ না হইলে বিক্ষুব্ধ হন না, হইলে উহাতে গ্রথিত হন না, মূর্ছিত হন না, অভিভূত হন না; অমঙ্গল ও পরিণামদর্শী হইয়া উহা উপভোগ করেন। উক্তরূপ সন্তুষ্টির নিমিত্ত তিনি আত্মপ্রশংসা ও পরগ্লানিতে রত হন না। এইরূপে যিনি দক্ষ, অনলস, সম্প্রজ্ঞান ও স্মৃতিসমন্বিত, তিনি পুরাতন সর্বশ্রেষ্ঠ আর্যবংশে স্থিত কথিত হন। পুনশ্চ, ভিক্ষু যেকোনো প্রকার বাসস্থান হেতু সন্তুষ্ট হন, ওই প্রকার বাসস্থানে সন্তুষ্টির প্রশংসা করেন, বাসস্থান হেতু অনুপযুক্ত অসঙ্গত উপায় অবলম্বন করেন না, বাসস্থান লাভ না হইলে বিক্ষুব্ধ হন না, হইলে উহাতে গ্রথিত হন না, মূর্ছিত হন না, অভিভূত হন না; অমঙ্গল ও পরিণামদর্শী হইয়া উহা উপভোগ করেন। উক্তরূপ সন্তুষ্টির নিমিত্ত তিনি আত্মপ্রশংসা ও পরগ্লানিতে রত হন না। এইরূপে যিনি দক্ষ, অনলস, সম্প্রজ্ঞান ও স্মৃতিসমন্বিত, তিনি পুরাতন সর্বশ্রেষ্ঠ আর্যবংশে স্থিত কথিত হন। পুনশ্চ, ভিক্ষু প্রহানে আনন্দ লাভ করেন, প্রহাণরত হন, উহার বৃদ্ধিতে আনন্দ লাভ করে, উহার বৃদ্ধিতে রত হন, এবং উক্ত প্রহানে আনন্দ লাভ প্রহানে রতি হেতু, উহার বৃদ্ধিতে আনন্দ লাভ ও রতি হেতু আত্মপ্রশংসা ও পরগ্লানিতে রত হন না। এইরূপে যিনি দক্ষ অনলস, সম্প্রজ্ঞান ও স্মৃতিসমন্বিত, তিনি পুরাতন সর্বশ্রেষ্ঠ আর্যবংশে স্থিত কথিত হন।

৩১০. (১০) চারি প্রধান : সংবর-প্রধান, প্রহাণ-প্রধান, ভাবনা-প্রধান, অনুরক্ষণা প্রধান।

সংবর-প্রধান কী? ভিক্ষু চক্ষু দ্বারা রূপ দর্শন করিয়া নিমিত্তগ্রাহী হন না, অনুব্যঞ্জনগ্রাহী হন না, চক্ষু ইন্দ্রিয়কে সংযত না করিলে অভিধ্যা-দৌর্মনস্য রূপ যে-সকল পাপ-অকুশলধর্মসমূহের উৎপত্তি হয়, ওই সকলের সংযমে প্রবৃত্ত হন, চক্ষু-ইন্দ্রিয়কে রক্ষা করেন, উহাকে বশীভূত করেন। শ্রোত্র দ্বারা শব্দ শ্রবণ করিয়া নিমিত্তগ্রাহী হন না, অনুব্যঞ্জনগ্রাহী হন না, শ্রোত্র ইন্দ্রিয়কে সংযত না করিলে অভিধ্যা-দৌর্মনস্য রূপ যে-সকল পাপ-অকুশলধর্মসমূহের উৎপত্তি হয়, ওই সকলের সংযমে প্রবৃত্ত হন, শ্রোত্র-ইন্দ্রিয়কে রক্ষা করেন, উহাকে বশীভূত করেন। নাসিকা দ্বারা গন্ধ আঘ্রাণ করিয়া নিমিত্তগ্রাহী হন না, অনুব্যঞ্জনগ্রাহী হন না, নাসিকা ইন্দ্রিয়কে সংযত না করিলে অভিধ্যা-দৌর্মনস্য রূপ যে-সকল পাপ-অকুশলধর্মসমূহের উৎপত্তি হয়, ওই সকলের সংযমে প্রবৃত্ত হন, নাসিকা-ইন্দ্রিয়কে রক্ষা করেন, উহাকে বশীভূত করেন। জিহ্বা দ্বারা রস আস্বাদন করিয়া নিমিত্তগ্রাহী হন না, অনুব্যঞ্জনগ্রাহী হন না, জিহ্বা ইন্দ্রিয়কে সংযত না করিলে অভিধ্যা-দৌর্মনস্য রূপ যে-সকল পাপ-অকুশলধর্মসমূহের উৎপত্তি হয়, ওই সকলের সংযমে প্রবৃত্ত হন, জিহ্বা-ইন্দ্রিয়কে রক্ষা করেন, উহাকে বশীভূত করেন। ত্বক্‌ দ্বারা স্পর্শানুভব করিয়া নিমিত্তগ্রাহী হন না, অনুব্যঞ্জনগ্রাহী হন না, ত্বক-ইন্দ্রিয়কে সংযত না করিলে অভিধ্যা-দৌর্মনস্য রূপ যে-সকল পাপ-অকুশলধর্মসমূহের উৎপত্তি হয়, ওই সকলের সংযমে প্রবৃত্ত হন, ত্বক-ইন্দ্রিয়কে রক্ষা করেন, উহাকে বশীভূত করেন। মন দ্বারা ধর্ম বিজ্ঞাত হইয়া নিমিত্তগ্রাহী হন না, অনুব্যঞ্জনগ্রাহী হন না, মনেন্দ্রিয়কে সংযত না করিলে অভিধ্যা-দৌর্মনস্যরূপ যে-সকল পাপ-অকুশলধর্মসমূহের উৎপত্তি হয় ওই সকলের সংযমে প্রবৃত্ত হন, মনেন্দ্রিয়কে রক্ষা করেন, উহাকে বশীভূত করেন। বন্ধুগণ, ইহাই সংবর-প্রধান।

প্রহাণ-প্রধান কী? ভিক্ষু উৎপন্ন কাম-বিতর্কের প্রশ্রয় দেন না, উহা বর্জন করেন, দমন করেন, উহার অন্তসাধন করেন, উহার অস্তিত্বের লোপ সাধন করেন। উৎপন্ন ব্যাপাদ-বিতর্কের প্রশ্রয় দেন না, উহা বর্জন করেন, দমন করেন, উহার অন্তসাধন করেন, উহার অস্তিত্বের লোপ সাধন করেন। উৎপন্ন বিহিংসা-বিতর্কের প্রশ্রয় দেন না, উহা বর্জন করেন, দমন করেন, উহার অন্তসাধন করেন, উহার অস্তিত্বের লোপ সাধন করেন। উৎপন্ন বিভিন্ন পাপ-অকুশল ধর্মের প্রশ্রয় দেন না, উহা বর্জন ও দমন করেন, উহার অন্তসাধন ও উহার অস্তিত্বের লোপ-সাধন করেন। বন্ধুগণ, ইহাই প্রহাণ-প্রধান।

ভাবনা-প্রধান কী? ভিক্ষু বিবেক, বিরাগ, নিরোধ-নিশ্রিত ত্যাগ-পরিণামী স্মৃতি-সম্বোজ্ঝাঙ্গের ভাবনা করেন। ভিক্ষু বিবেক, বিরাগ, নিরোধ-নিশ্রিত ত্যাগ-পরিণামী বীর্য-সম্বোজ্ঝাঙ্গের ভাবনা করেন। ভিক্ষু বিবেক, বিরাগ, নিরোধ-নিশ্রিত ত্যাগ-পরিণামী প্রীতি-সম্বোজ্ঝাঙ্গের ভাবনা করেন। ভিক্ষু বিবেক, বিরাগ, নিরোধ-নিশ্রিত ত্যাগ-পরিণামী প্রশ্রব্ধি-সম্বোজ্ঝাঙ্গের ভাবনা করেন। ভিক্ষু বিবেক, বিরাগ, নিরোধ-নিশ্রিত ত্যাগ-পরিণামী সমাধি-সম্বোজ্ঝাঙ্গের ভাবনা করেন। ভিক্ষু বিবেক, বিরাগ, নিরোধ-নিশ্রিত ত্যাগ-পরিণামী উপেক্ষা-সম্বোজ্ঝাঙ্গের ভাবনা করেন। বন্ধুগণ, ইহাই ভাবনা প্রধান।

অনুরক্ষণা প্রধান কী? ভিক্ষু উৎপন্ন উত্তম সমাধি-নিমিত্ত সযত্নে রক্ষা করেন; যথা : অস্থি-সংজ্ঞা, পূয-সংজ্ঞা, বিনীল-সংজ্ঞা, বিচ্ছিদ্র-সংজ্ঞা, স্ফীত-সংজ্ঞা। বন্ধুগণ, ইহাই অনুরক্ষণা প্রধান।

(১১) চারি জ্ঞান : ধর্ম-জ্ঞান, অন্বয়-জ্ঞান, পরিচ্ছেদ-জ্ঞান, সম্মতি-জ্ঞান।

(১২) অপর চারি জ্ঞান : দুঃখ জ্ঞান, সমুদয জ্ঞান, নিরোধ জ্ঞান, মার্গ-জ্ঞান।

(১৩) চারি স্রোতাপত্তি : অঙ্গণ্ডসৎপুরুষের সাহচর্য, সদ্ধর্মশ্রবণ, প্রণালিবদ্ধ চিন্তাধারা, ধর্মের সর্বাঙ্গীন অনুশীলন।

৩১১. (১৪) চারি স্রোতাপন্নের অঙ্গ : আর্যশ্রাবক বুদ্ধে অবিচলিত শ্রদ্ধাসম্পন্ন হন, “ইনিই সেই ভগবান অর্হৎ, সম্যকসম্বুদ্ধ, বিদ্যাচরণসম্পন্ন, সুগত, লোকজ্ঞ, অনুত্তর দম্য-পুরুষ-সারথি, দেব ও মনুষ্যের শাস্তা, ভগবান বুদ্ধ।” ধর্মে অবিচলিত শ্রদ্ধাসম্পন্ন হন, “ধর্ম ভগবান কর্তৃক সুপ্রচারিত, উহা সাংদৃষ্টিক, অবিলম্বে ফলপ্রসূ, আসিয়া দেখিবার নিমিত্ত সাদরে আহ্বানকারী, নির্বাণের পথ প্রদর্শনকারী, উহা বিজ্ঞগণ কর্তৃক স্ব স্ব অন্তরে অনুভূতি-সাপেক্ষ, সংঘে অবিচলিত শ্রদ্ধাসম্পন্ন হন, “ভগবানের শ্রাবকসংঘ সুপ্রতিপন্ন, ঋজু-প্রতিপন্ন, ন্যায়-প্রতিপন্ন, সামীচি-প্রতিপন্ন, উহা চারি পুরুষ-যুগল এবং অষ্ট পুরুষ-পুদ্গল সমন্নিত, তাঁহারা আহুতির যোগ্য, সৎকারের যোগ্য, দক্ষিণার যোগ্য, অঞ্জলি-করণীয়, জগতের অনুত্তর পুণ্যক্ষেত্র।” তাঁহারা আর্য, কান্ত, অখণ্ড, অচ্ছিদ্র, অশবল, অকল্মাষ, মুক্তিদায়ী, বিজ্ঞ-প্রশংসিত, নিষ্কলঙ্ক, সমাধি-সংবর্তনিক শীলসমন্বিত।

(১৫) চারি শ্রামণ্য-ফল : স্রোতাপত্তি-ফল, সকৃদাগামী-ফল, অনাগামী-ফল, অর্হত্ত্ব-ফল।

(১৬) চারি ধাতু : পৃথিবী-ধাতু, আপ-ধাতু, তেজ-ধাতু, বায়ু-ধাতু।

(১৭) চারি আহার : কবলিঙ্কার (কবলী-করণীয়) আহার, স্থূল অথবা সূক্ষ্ম; দ্বিতীয় আহার স্পর্শ; তৃতীয় আহার মনোসঞ্চেতনা; চতুর্থ আহার বিজ্ঞান।

(১৮) চারি বিজ্ঞান-স্থিতি : বন্ধুগণ, যখন বিজ্ঞান আশ্রয়স্থান লাভ করিয়া স্থিত হয়, তখন রূপলগ্ন, রূপাবলম্বন, রূপ-প্রতিষ্ঠিত, সুখান্বেষী হইয়া উহা বিকাশ, বৃদ্ধি ও বিপুলতা প্রাপ্ত হয়। বেদনা-লগ্ন বেদনাবলম্বন, বেদনা-প্রতিষ্ঠিত, সুখান্বেষী হইয়া উহা বিকাশ, বৃদ্ধি ও বিপুলতা প্রাপ্ত হয়। সংজ্ঞা-লগ্ন সংজ্ঞাবলম্বন, সংজ্ঞা-প্রতিষ্ঠিত, সুখান্বেষী হইয়া উহা বিকাশ, বৃদ্ধি ও বিপুলতা প্রাপ্ত হয়। সংস্কার-লগ্ন, সংস্কারাবলম্বন, সংস্কার-প্রতিষ্ঠিত, সুখান্বেষী হইয়া উহা বিকাশ, বৃদ্ধি ও বিপুলতা প্রাপ্ত হয়।

(১৯) চারি অগতি-গমন : ছন্দ-অগতি, দ্বেষ-অগতি, মোহ-অগতি, ভয়-অগতি।

(২০) চারি তৃষ্ণোৎপাদ ; চীবর হেতু-ভিক্ষুর তৃষ্ণা উৎপন্ন হয়। পিণ্ডপাত হেতু ভিক্ষুর তৃষ্ণা উৎপন্ন হয়। শয়নাসন-হেতু ভিক্ষুর তৃষ্ণা উৎপন্ন হয়। ভবিষ্যৎ জন্ম অথবা উচ্ছেদ-হেতু[62] ভিক্ষুর তৃষ্ণা উৎপন্ন হয়।

(২১) চারি প্রতিপদ (অগ্রগতির পরিমাণ)-যখন প্রতিপদ আয়াস-সাধ্য এবং অভিজ্ঞা মন্দ, প্রতিপদ আয়াসসাধ্য এবং অভিজ্ঞা ক্ষিপ্র, প্রতিপদ সহজ-সাধ্য এবং অভিজ্ঞা মন্দ, প্রতিপদ সহজসাধ্য এবং অভিজ্ঞা ক্ষিপ্র।

(২২) অপর চারি প্রতিপদ : অক্ষম প্রতিপদ, ক্ষম প্রতিপদ, দম প্রতিপদ, শম প্রতিপদ।[63]

(২৩) চারি ধর্মপদ : অনভিধ্যা ধর্মপদ, অব্যাপাদ ধর্মপদ, সম্যক স্মৃতি ধর্মপদ, সম্যক সমাধি ধর্মপদ।

(২৪) চারি ধর্ম সমাদান : এক প্রকার যাহা বর্তমানে দুঃখদায়ী এবং ভবিষ্যতে দুঃখবিপাকসম্পন্ন। এক প্রকার যাহা বর্তমানে দুঃখময় এবং ভবিষ্যতে সুখবিপাকসম্পন্ন। এক প্রকার যাহা বর্তমানে সুখময় এবং ভবিষ্যতে দুঃখবিপাকসম্পন্ন। এক প্রকার যাহা বর্তমানে সুখময় এবং ভবিষ্যতে সুখবিপাকসম্পন্ন।[64]

(২৫) চারি ধর্মস্কন্ধ : শীলস্কন্ধ, সমাধি-স্কন্ধ, প্রজ্ঞা-স্কন্ধ, বিমুক্তি-স্কন্ধ।

(২৬) চারি বল : বীর্যবল, স্মৃতি-বল, সমাধি-বল, প্রজ্ঞা-বল।

(২৭) চারি অধিষ্ঠান (সংকল্প) : প্রজ্ঞা-অধিষ্ঠান, সত্য-অধিষ্ঠান, ত্যাগ-অধিষ্ঠান, উপশম-অধিষ্ঠান।

৩১২. (২৮) চারি প্রশ্ন-ব্যাকরণ : একাংশ ব্যাকরণ, প্রতিপ্রশ্নের দ্বারা ব্যাকরণ, বিশ্লেষণ দ্বারা ব্যাকরণ, উত্তরদানের অনুপযুক্তরূপে ব্যাকরণ।

(২৯) চারি কর্ম : এক প্রকার কর্ম কৃষ্ণ, কৃষ্ণ-বিপাক, এক প্রকার শুক্ল, শুক্লবিপাক; এক প্রকার কৃষ্ণ-শুক্ল, কৃষ্ণ-শুক্লবিপাক; এক প্রকার অকৃষ্ণ-অশুক্ল, অকৃষ্ণ-অশুক্ল-বিপাক যাহা কর্মক্ষয়কারক।

(৩০) চারি সাক্ষাৎ করণীয় ধর্ম : স্মৃতি দ্বারা সাক্ষাৎ করণীয় পূর্বনিবাস (পূর্ব জন্ম); চক্ষু দ্বারা সাক্ষাৎ করণীয় চ্যুতি ও উৎপত্তি; কায় দ্বারা সাক্ষাৎ করণীয় অষ্টবিমোক্ষ, প্রজ্ঞা দ্বারা সাক্ষাৎ করণীয় আসব ক্ষয়।

(৩১) চারি ওঘ : কাম-ওঘ, ভব-ওঘ, দৃষ্টি-ওঘ, অবিদ্যা-ওঘ।

(৩২) চারি যোগ : কাম-যোগ, ভব-যোগ, দৃষ্টি-যোগ, অবিদ্যা-যোগ।

(৩৩) চারি বিসংযোগ : কর্মযোগ-বিসংযোগ, ভবযোগ-বিসংযোগ, দৃষ্টি-যোগ-বিসংযোগ, অবিদ্যাযোগ-বিসংযোগ।

(৩৪) চারি গ্রন্থি : অভিধ্যা কায়-গ্রন্থি, ব্যাপাদ কায়-গ্রন্থি, শীলব্রত-পরামর্শ কায়-গ্রন্থি, (“ইহাই সত্য” রূপ) নিবিশ্যবাদ কায়-গ্রন্থি।

(৩৫) চারি উপাদান : কাম-উপাদান, দৃষ্টি-উপাদান, শীলব্রত-উপাদান, আত্মবাদ-উপাদান।

(৩৬) চারি যোনি : অণ্ডজ-যোনি, জরায়ুজ-যোনি, সংস্বেদজ-যোনি, ঔপপাতিক যোনি।

(৩৭) চারি গর্ভ-অবক্রান্তি (গর্ভপ্রবেশ) : কেহ অজ্ঞাতসারে মাতৃকুক্ষিতে প্রবেশ করে, অজ্ঞাতসারে তথায় অবস্থান করে, অজ্ঞাতসারে তথা হইতে নিষ্ক্রান্ত হয়। ইহাই প্রথম গর্ভ-অবক্রান্তি। পুনশ্চ, কেহ জ্ঞাতসারে মাতৃকুক্ষিতে প্রবেশ করে, অজ্ঞাতসারে তথায় অবস্থান করে, অজ্ঞাতসারে উহা হইতে নিষ্ক্রান্ত হয়। ইহাই দ্বিতীয় গর্ভ-অবক্রান্তি। পুনশ্চ, কেহ জ্ঞাতসারে মাতৃকুক্ষিতে প্রবেশ করে, জ্ঞাতসারে তথায় অবস্থান করে, অজ্ঞাতসারে উহা হইতে নিষ্ক্রান্ত হয়। ইহাই তৃতীয় গর্ভ-অবক্রান্তি। পুনশ্চ, কেহ জ্ঞাতসারে মাতৃকুক্ষিতে প্রবেশ করে, জ্ঞাতসারে তথায় অবস্থান করে, জ্ঞাতসারে উহা হইতে নিষ্ক্রান্ত হয়। ইহাই চতুর্থ গর্ভ-অবক্রান্তি।

(৩৮) চারি আত্মভাব (ব্যক্তিত্ব) প্রতিলাভ : এক প্রকার যাহাতে আত্ম-সঞ্চেতনা ক্রিয়াশীল হয়, পর-সঞ্চেতনা নহে; এক প্রকার যাহাতে পর-সঞ্চেতনাই ক্রিয়াশীল হয়, আত্ম-সঞ্চেতনা নহে; এক প্রকার যাহাতে আত্ম-সঞ্চেতনা ও পর-সঞ্চেতনা উভয়ই ক্রিয়াশীল হয়; এক প্রকার যাহাতে উভয় সঞ্চেতনার কোনোটিই ক্রিয়াশীল হয় না।

৩১৩. (৩৯) চারি দক্ষিণা-বিশুদ্ধি : দক্ষিণা যাহা দায়ক দ্বারা শুদ্ধান্তঃকরণে দত্ত কিন্তু প্রতিগ্রাহক দ্বারা শুদ্ধান্তঃকরণে গৃহীত নহে; দক্ষিণা যাহা প্রতিগ্রাহক দ্বারা শুদ্ধীকৃত কিন্তু দায়ক দ্বারা নহে; দক্ষিণা যাহা দায়ক ও প্রতিগ্রাহক কাহারও কর্তৃক শুদ্ধীকৃত নহে; দক্ষিণা যাহা দায়ক ও প্রতিগ্রাহক উভয় কর্তৃক শুদ্ধীকৃত।

(৪০) চারি সংগ্রহ-বস্তু : দান, প্রিয়বাক্য, অর্থচর্যা, সমামাত্মতা।

(৪১) চারি অনার্য বাক্‌-সমাচার : মৃষা-বাদ, পিশুন-বাক্য, কর্কশ-বাক্য, তুচ্ছ প্রলাপ।

(৪২) চারি আর্য বাক্‌-সমাচার : মৃষাবাদ হইতে বিরতি, পিশুন বাক্য হইতে বিরতি, কর্কশ বাক্য হইতে বিরতি, তুচ্ছ প্রলাপ হইতে বিরতি।

(৪৩) অপর চারি অনার্য বাক্‌-সমাচার : অদৃষ্টের দৃষ্টরূপে ঘোষণা, অশ্রুতের শ্রুতরূপে ঘোষণা, অননুভূতের অনুভূতরূপে ঘোষণা, অবিজ্ঞাতের বিজ্ঞাতরূপে ঘোষণা।

(৪৪) অপর চারি আর্য বাক্‌-সমাচার : অদৃষ্টের অদৃষ্টরূপে ঘোষণা, অশ্রুতের অশ্রুতরূপে ঘোষণা, অননুভূতের অননুভূতরূপে ঘোষণা, অবিজ্ঞাতের অবিজ্ঞাতরূপে ঘোষণা।

(৪৫) অপর চারি অনার্য বাক্‌-সমাচার : দৃষ্টের অদৃষ্টরূপে ঘোষণা; শ্রুতের অশ্রুতরূপে ঘোষণা, অনুভূতের অননুভূতরূপে ঘোষণা, বিজ্ঞাতের অবিজ্ঞাতরূপে ঘোষণা।

(৪৬) অপর চারি আর্য বাক্‌-সমাচার : দৃষ্টের দৃষ্টরূপে ঘোষণা, শ্রুতের শ্রুতরূপে ঘোষণা, অনুভূতের অনুভূতরূপে ঘোষণা, বিজ্ঞাতের বিজ্ঞাতরূপে ঘোষণা।

৩১৪. (৪৭) চারি পুদ্গল : কেহ আত্মপীড়ক ও আত্মপীড়নানুযুক্ত হন। কেহ পরপীড়ক ও পরপীড়নানুযুক্ত হন। কেহ আত্মপীড়ক, আত্মপীড়নানুযুক্ত এবং পরপীড়ক, পরপীড়নানুযুক্ত হন। কেহ আত্মপীড়কও হন না, আত্মপীড়নানুযুক্তও হন না; পরপীড়কও হন না, পরপীড়নানুযুক্তও হন না। ওইরূপ পুরুষ আত্মপীড়ক ও পরপীড়ক না হইয়া এই জগতেই তৃষ্ণাহীন, নির্বৃত, শীতিভূত, সুখ-প্রতিসংবেদী হইয়া ব্রহ্মার ন্যায় অবস্থান করেন।

(৪৮) অপর চারি পুদ্গল : কেহ আত্মহিতে রত থাকেন, পরহিতে নহে। কেহ পরহিতে রত থাকেন, আত্মহিতে নহে। কেহ আত্মহিতেও রত নহেন, পরহিতেও নহে। কেহ আত্মহিতেও রত, পরহিতেও রত।

(৪৯) অপর চারি পুদ্গল : তমোগুণাচ্ছন্ন তমণ্ডপরায়ণ; তমোগুণাচ্ছন্ন জ্যোতি-পরায়ণ; জ্যোতি-সমাপন্ন, তমো-পরায়ণ; জ্যোতি-সমাপন্ন-জ্যোতি-পরায়ণ।

(৫০) অপর চারি পুদ্গল : অচল শ্রমণ, পদ্ম-শ্রমণ, পুণ্ডরীক-শ্রমণ, সুকুমার-শ্রমণ।

বন্ধুগণ, জ্ঞান ও দর্শনসম্পন্ন ভগবান অর্হৎ সম্যকসম্বুদ্ধ কর্তৃক এই চারি ধর্ম সম্যকরূপে ব্যাখ্যাত হইয়াছে। বিবাদে প্রবৃত্ত না হইয়া সকলে একত্রে উহার সঙ্গায়ন করিতে হইবে, যাহাতে এই ব্রহ্মচর্য্য ব্যাপক ও দীর্ঘকাল স্থায়ী হয়, বহুজনের হিত ও সুখবিধায়ক হয়, জগতের প্রতি অনুকম্পাকারক হয়, দেব ও মনুষ্যগণের মঙ্গল ও হিতসাধক হয়।

প্রথম ভাণবার সমাপ্ত।

৩১৫. বন্ধুগণ, জ্ঞান ও দর্শনসম্পন্ন ভগবান অর্হৎ সম্যকসম্বুদ্ধ কর্তৃক পঞ্চ ধর্ম সম্যকরূপে ব্যাখ্যাত হইয়াছে। বিবাদে প্রবৃত্ত না হইয়া সকলে একত্রে উহার সঙ্গায়ন করিতে হইবে, যাহাতে এই ব্রহ্মচর্য্য ব্যাপক ও দীর্ঘকাল স্থায়ী হয়, বহুজনের হিত ও সুখবিধায়ক হয়, জগতের প্রতি অনুকম্পাকারক হয়, দেব ও মনুষ্যগণের মঙ্গল ও হিতসাধক হয়। কোন কোন পঞ্চ ধর্ম?

(১) পঞ্চস্কন্ধ : রূপ-স্কন্ধ, বেদনা-স্কন্ধ, সংজ্ঞা-স্কন্ধ, সংস্কার-স্কন্ধ, বিজ্ঞান-স্কন্ধ।

(২) পঞ্চ উপাদান-স্কন্ধ : রূপ-উপাদান-স্কন্ধ, বেদনা-উপাদান-স্কন্ধ, সংজ্ঞা-উপাদান-স্কন্ধ, সংস্কার-উপাদান-স্কন্ধ, বিজ্ঞান-উপাদান-স্কন্ধ।

(৩) পঞ্চ কামগুণ : চক্ষুবিজ্ঞেয় রূপ যাহা ইষ্ট, কান্ত, মনাপ, প্রিয়, কাম-জড়িত, রঞ্জনীয়; শ্রোত্রবিজ্ঞেয় শব্দ যাহা ইষ্ট, কান্ত, মনাপ, প্রিয়, কাম-জড়িত, রঞ্জনীয়; ঘ্রাণবিজ্ঞেয় গন্ধ, যাহা ইষ্ট, কান্ত, মনাপ, প্রিয়, কাম-জড়িত, রঞ্জনীয়; জিহ্বাবিজ্ঞেয় রস, যাহা ইষ্ট, কান্ত, মনাপ, প্রিয়, কাম-জড়িত, রঞ্জনীয়; কায়বিজ্ঞেয় স্পর্শ যাহা ইষ্ট, কান্ত, মনাপ, প্রিয় কামজড়িত, রঞ্জনীয়।

(৪) পঞ্চগতি : নিরয়, তির্যকযোনি, প্রেতযোনি, মনুষ্য, দেব।

(৫) পঞ্চ মাৎসর্য : আবাস-মাৎসর্য, কুল-মাৎসর্য, লাভ-মাৎসর্য, বর্ণ-মাৎসর্য, ধর্ম-মাৎসর্য।

(৬) পঞ্চ নীবরণ : কামচ্ছন্দ, ব্যাপাদ, স্ত্যান-মিদ্ধ, ঔদ্ধত্য-কৌকৃত্য, বিচিকিৎসা।

(৭) পঞ্চ অবরভাগীয় সংযোজন : সৎকায়দৃষ্টি, বিচিকিৎসা, শীলব্রত-পরামর্শ, কামচ্ছন্দ, ব্যাপাদ।

(৮) পঞ্চ ঊর্ধ্বভাগীয় সংযোজন : রূপ-রাগ, অরূপ-রাগ, মান, ঔদ্ধত্য, অবিদ্যা।

(৯) পঞ্চ শিক্ষাপদ : প্রাণাতিপাত হইতে বিরতি, অদত্তের গ্রহণ হইতে বিরতি, ব্যভিচার হইতে বিরতি, মৃষাবাদ হইতে বিরতি, সুরাদি পানরূপ প্রমাদ হইতে বিরতি।

৩১৬. (১০) চারি অসম্ভাব্য : ক্ষীণাসব ভিক্ষু যে ইচ্ছা করিয়া প্রাণিহত্যা করিবেন তাহা অসম্ভব। অদত্তের গ্রহণরূপ চৌর্য তাঁহার পক্ষে অসম্ভব। মৈথুন ধর্মের সেবা তাঁহার পক্ষে অসম্ভব। সংকল্পপূর্বক মিথ্যা-ভাষণ তাঁহার পক্ষে অসম্ভব। পূর্বে গৃহস্থ জীবনে তিনি যেইরূপ করিয়াছিলেন সেইরূপ সঞ্চিত পার্থিব সম্পত্তির পরিভোগ তাঁহার পক্ষে অসম্ভব।

(১১) পঞ্চ ব্যসন : জ্ঞাতি-ব্যসন, ভোগ-ব্যসন, রোগ-ব্যসন, শীল-ব্যসন, দৃষ্টি-ব্যসন। সত্ত্বগণ জ্ঞাতি-ব্যসন হেতু অথবা ভোগ-ব্যসন হেতু অথবা রোগ-ব্যসন হেতু মরণান্তে দেহের বিনাশে দুর্গতিসম্পন্ন বিনিপাত নিরয়ে উৎপন্ন হয় না। শীল-ব্যসন হেতু অথবা দৃষ্টি-ব্যসন হেতু তাহারা মরণান্তে দেহের বিনাশে দুর্গতিসম্পন্ন বিনিপাত নিরয়ে উৎপন্ন হয়।

(১২) পঞ্চ সম্পদ : জ্ঞাতি-সম্পদ, ভোগ-সম্পদ, আরোগ্য-সম্পদ, শীল-সম্পদ, দৃষ্টি-সম্পদ। সত্ত্বগণ জ্ঞাতি সম্পদ হেতু অথবা ভোগ-সম্পদ হেতু অথবা আরোগ্য-সম্পদ হেতু মরণান্তে দেহের বিনাশে সুগতিসম্পন্ন স্বর্গলোকে উৎপন্ন হয় না। শীল-সম্পদ হেতু অথবা দৃষ্টি-সম্পদ হেতু তাহারা মরণান্তে দেহের বিনাশে সুগতিসম্পন্ন স্বর্গলোকে উৎপন্ন হয়।

(১৩) দুঃশীলের শীলচ্যুতির পঞ্চ দুর্বিপাক। দুঃশীল শীলভ্রষ্ট প্রমাদ হেতু মহৎ ভোগহানিতে উপনীত হয়। ইহাই দুঃশীলের শীলবিপত্তির প্রথম দুর্বিপাক। পুনশ্চ, তাহার পাপাচরণ জনসমাজে ঘোষিত হয়। ইহাই দ্বিতীয় দুর্বিপাক। পুনশ্চ, সে যেকোনো পরিষদেই গমন করুক-ক্ষত্রিয় পরিষদ, ব্রাহ্মণ-পরিষদ, গৃহপতি-পরিষদ, অথবা শ্রমণ-পরিষদ, তথায় সে আত্মপ্রত্যয়হীন ও হতবুদ্ধি হইয়া অবস্থান করে। ইহাই তৃতীয় দুর্বিপাক। পুনশ্চ, সে প্রমত্ত হইয়া মৃত্যুমুখে পতিত হয়। ইহাই চতুর্থ দুর্বিপাক। পুনশ্চ, সে মরণান্তে দেহের বিনাশে দুর্গতিসম্পন্ন বিনিপাত নরকে উৎপন্ন হয়। ইহাই পঞ্চম দুর্বিপাক।

(১৪) শীলবানের শীলসম্পদের পঞ্চবিধ উপকারিতা। শীলবান শীলসম্পন্ন অপ্রমাদ-হেতু মহান ভোগের অধিকারী হন। ইহাই প্রথম উপকারিতা। পুনশ্চ, তাঁহার যশ জনসমাজে ঘোষিত হয়। ইহা দ্বিতীয় উপকারিতা। পুনশ্চ, তিনি যেকোনো পরিষদেই গমন করুন, ক্ষত্রিয়-পরিষদ, ব্রাহ্মণ-পরিষদ, গৃহপতি-পরিষদ, অথবা শ্রমণ-পরিষদ, তথায় তিনি আত্মপ্রত্যয়সম্পন্ন ও অবিচলিত হইয়া অবস্থান করেন। ইহা তৃতীয় উপকারিতা। পুনশ্চ, তিনি অপ্রমত্ত হইয়া মৃত্যুমুখে পতিত হন। ইহা চতুর্থ উপকারিতা। পুনশ্চ, তিনি মরণান্তে দেহের বিনাশে সুগতিসম্পন্ন স্বর্গলোকে উৎপন্ন হন। ইহা পঞ্চম উপকারিতা।

(১৫) অপরের সংশোধনেচ্ছু সংশোধক ভিক্ষু পাঁচটি ধর্ম আপনার মধ্যে রক্ষা করিয়া অপরের সংশোধনে প্রবৃত্ত হইবেন, “যথাসময়ে বলিব, অসময়ে নহে; যাহা সত্য তাহাই বলিব, যাহা কল্পিত তাহা নহে; মৃদুভাবে বলিব, পরুষভাবে নহে; অর্থ-সংহিত বাক্য বলিব, অনর্থ-সংহিত নহে; মৈত্রীচিত্ত-যুক্ত হইয়া বলিব, দ্বেষ-যুক্ত চিত্তে নহে।” অপরের সংশোধনেচ্ছু সংশোধক ভিক্ষু এই পাঁচটি ধর্ম আপনার মধ্যে রক্ষা করিয়া অপরের সংশোধনে প্রবৃত্ত হইবেন।

৩১৭. (১৬) পঞ্চ প্রধানীয় অঙ্গ। ভিক্ষু শ্রদ্ধাবান হন, তথাগতের বুদ্ধত্বে শ্রদ্ধা রক্ষা করেন, “ইনিই সেই ভগবান অর্হৎ, সম্যকসম্বুদ্ধ, বিদ্যাচরণসম্পন্ন, সুগত, লোকজ্ঞ, অতুলনীয় দম্য-পুরুষ-সারথি দেব ও মনুষ্যের শাস্তা, বুদ্ধ, ভগবান।” তিনি স্বাস্থ্যসম্পন্ন, ব্যাধিমুক্ত, নাতিশীতোষ্ণ মধ্যবর্তী পরিপাক-শক্তিসম্পন্ন যাহা প্রধানের উপযোগী। তিনি অশঠ অমায়াবী তিনি শাস্তার নিকট, অথবা পণ্ডিতগণের নিকট অথবা স-ব্রহ্মচারীগণের নিকট আপনাকে যথারূপে প্রকাশ করেন। তিনি অকুশলধর্মসমূহের দূরীকরণের জন্য, কুশলধর্মসমূহের উদ্বোধনের জন্য আরব্ধবীর্য হইয়া বিহার করেন, তিনি উদ্যমসম্পন্ন, দৃঢ়-পরাক্রম এবং কুশলধর্মসমূহে স্বীয় কর্তব্যে ঔদাসীন্যহীন। তিনি বস্তুসমূহের উৎপত্তি ও ক্ষয়ের জ্ঞান এবং সর্বদুঃখনাশী আর্য তীক্ষ্ণ অন্তদৃষ্টিজনক প্রজ্ঞাসমন্বিত হন।

৩১৮. (১৭) পঞ্চ শুদ্ধাবাস। অবিহ, অতপ্প, সুদতস্স, সুদস্‌সী, অকনিট্ঠ।

(১৮) পঞ্চ অনাগামী। যিনি আয়ুষ্কাল পূর্ণ হইবার পূর্বে পরিনির্বাণ লাভ করেন, যিনি আয়ুষ্কাল পূর্ণ হইলে পরিনির্বাণ লাভ করেন, যিনি অনায়াসে পরিনির্বাণ লাভ করেন, যিনি আয়াসান্তে পরিনির্বাণ লাভ করেন, যিনি “ঊর্ধ্বস্রোত” হইয়া অকনিট্ঠ দেবলোকগামী হন।

৩১৯. (১৯) চিত্তের পঞ্চ অন্তরায়। ভিক্ষু শাস্তার প্রতি সংশয় ও দ্বিধাসম্পন্ন হন, শাস্তার প্রতি অনুরাগ ও শ্রদ্ধাহীন হন। যেই ভিক্ষু শাস্তার প্রতি ওইরূপভাব পোষণ করেন তাঁহার চিত্ত আতপ্য, অনুযোগ, সাতত্য এবং প্রধানের দিকে নমিত হয় না। ইহাই চিত্তের প্রথম অন্তরায়। পুনশ্চ, ভিক্ষু ধর্মে সংশয় ও দ্বিধাযুক্ত হন, ধর্মের প্রতি অনুরাগ ও শ্রদ্ধাহীন হন। যেই ভিক্ষু ধর্মের প্রতি ওইরূপভাব পোষণ করেন তাঁহার চিত্ত আতপ্য, অনুযোগ, সাতত্য এবং প্রধানের দিকে নমিত হয় না। ইহাই চিত্তের দ্বিতীয় অন্তরায়। ভিক্ষুসংঘের প্রতি সংশয় ও দ্বিধাযুক্ত হন, সংঘের প্রতি অনুরাগ ও শ্রদ্ধাহীন হন। যেই ভিক্ষুসংঘের প্রতি ওইরূপভাব পোষণ করেন তাঁহার চিত্ত আতপ্য, অনুযোগ, সাতত্য এবং প্রধানের দিকে নমিত হয় না। ইহাই চিত্তের তৃতীয় অন্তরায়। ভিক্ষু শিক্ষায় সংশয় ও দ্বিধাযুক্ত হন, শিক্ষার প্রতি অনুরাগ ও শ্রদ্ধাহীন হন। যেই ভিক্ষু শিক্ষার প্রতি ওইরূপভাব পোষণ করেন তাঁহার চিত্ত আতপ্য, অনুযোগ, সাতত্য এবং প্রধানের দিকে নমিত হয় না। ইহাই চিত্তের চতুর্থ অন্তরায়। ভিক্ষু স-ব্রহ্মচারীগণের প্রতি কুপিত হন, বিরক্ত হন, ক্ষুব্ধ হন, নির্মম হন। যেই ভিক্ষু এইরূপভাবাপন্ন তাঁহার চিত্ত আতপ্য, অনুযোগ, সাতত্য এবং প্রধানের দিকে নমিত হয় না। ইহাই চিত্তের পঞ্চম অন্তরায়।

৩২০. (২০) চিত্তের পঞ্চ বন্ধন। ভিক্ষু কামে রাগহীন হন না, ছন্দহীন হন না, প্রেমহীন হন না, পিপাসাহীন হন না, প্রদাহহীন হন না, তৃষ্ণাহীন হন না। যেই ভিক্ষু এইরূপ ভাবাপন্ন তাঁহার চিত্ত আতপ্য, অনুযোগ, সাতত্য, প্রধানের দিকে নমিত হয় না। ইহাই চিত্তের প্রথম বন্ধন। পুনশ্চ, ভিক্ষু কায়ে রাগহীন হন না, ছন্দহীন হন না, প্রেমহীন হন না, পিপাসাহীন হন না, প্রদাহহীন হন না, তৃষ্ণাহীন হন না। যেই ভিক্ষু এইরূপ ভাবাপন্ন তাঁহার চিত্ত আতপ্য, অনুযোগ, সাতত্য, প্রধানের দিকে নমিত হয় না। ইহা চিত্তের দ্বিতীয় বন্ধন। ভিক্ষু রূপে রাগহীন হন না, ছন্দহীন হন না, প্রেমহীন হন না, পিপাসাহীন হন না, প্রদাহহীন হন না, তৃষ্ণাহীন হন না। যেই ভিক্ষু এইরূপভাবাপন্ন তাঁহার চিত্ত আতপ্য, অনুযোগ, সাতত্য, প্রধানের দিকে নমিত হয় না। ইহা চিত্তের তৃতীয় বন্ধন। ভিক্ষু যথেচ্ছা উদরপূর্তি করিয়া ভোজনপূর্বক শয্যা আশ্রয় করিয়া পার্শ্ব হইতে পার্শ্বান্তরে আবর্তন সুখ, এবং তন্দ্রাসুখে অনুযুক্ত হইয়া অবস্থান করেন। এইরূপ ভিক্ষুর চিত্ত আতপ্য, অনুযোগ, সাতত্য, প্রধানের দিকে নমিত হয় না। ইহা চিত্তের চতুর্থ বন্ধন। পুনশ্চ, ভিক্ষু কোনো দেবকুলভুক্ত হইবার অভিপ্রায় করিয়া ব্রহ্মচর্য্য পালন করেন, “এই ব্রত, শীল, তপ অথবা ব্রহ্মচর্য্য দ্বারা আমি মহাশক্তিশালী অথবা অপেক্ষাকৃত অল্পশক্তিসম্পন্ন দেবতা হইব।” এইরূপ ভিক্ষুর চিত্ত আতপ্য, অনুযোগ, সাতত্য, প্রধানের দিকে নমিত হয় না। ইহাই চিত্তের পঞ্চম বন্ধন।

(২১) পঞ্চ ইন্দ্রিয় : চক্ষু-ইন্দ্রিয়, শ্রোত্র-ইন্দ্রিয়, ঘ্রাণ-ইন্দ্রিয়, জিহ্বা-ইন্দ্রিয়, কায়-ইন্দ্রিয়।

(২২) অপর পঞ্চ ইন্দ্রিয় : সুখ-ইন্দ্রিয়, দুঃখ-ইন্দ্রিয়, সৌমনস্য-ইন্দ্রিয়, দৌর্মনস্য-ইন্দ্রিয়, উপেক্ষা-ইন্দ্রিয়।

(২৩) অপর পঞ্চ ইন্দ্রিয় : শ্রদ্ধা-ইন্দ্রিয়, বীর্যইন্দ্রিয়, স্মৃতি-ইন্দ্রিয়, সমাধি-ইন্দ্রিয়, প্রজ্ঞা-ইন্দ্রিয়।

৩২১. (২৪) পঞ্চ নিঃসরণীয়ধাতু। ভিক্ষু যখন অভিনিবেশসহকারে পার্থিব ভোগসমূহকে নিরীক্ষণ করেন, তখন তাঁহার চিত্ত ওই সকলের দিকে ধাবিত হয় না, উহাতে প্রসন্নতা লাভ করে না, উহাতে স্থিত হয় না, উহাতে লগ্ন হয় না; কিন্তু যখন তিনি নৈষ্কাম্যে অভিনিবিষ্ট হন, তখন তাঁহার চিত্ত নৈষ্কাম্যের দিকে ধাবিত হয়, উহাতে প্রসন্নতা লাভ করে, উহাতে স্থিত হয়, উহাতে লগ্ন হয়; তাঁহার অনলীন, সুভাবিত, উদ্দীপিত, কাম হইতে বিসংযুক্ত চিত্ত কামহেতু উৎপন্ন আসব, বিঘাত, প্রদাহ হইতে মুক্ত হয়, তিনি ওইরূপ বেদনা অনুভব করেন না। ইহাই কাম হইতে নিঃসরণ কথিত হয়। পুনশ্চ, ভিক্ষু যখন অভিনিবেশ সহকারে ব্যাপাদকে নিরীক্ষণ করেন, তখন তাঁহার চিত্ত উহার দিকে ধাবিত হয় না, উহাতে প্রসন্নতা লাভ করে না, উহাতে স্থিত হয় না, উহাতে লগ্ন হয় না; কিন্তু যখন তিনি অব্যাপাদে অভিনিবিষ্ট হন, তখন তাঁহার চিত্ত অব্যাপাদের দিকে ধাবিত হয়, উহাতে প্রসন্নতা লাভ করে, উহাতে স্থিত হয়, উহাতে লগ্ন হয়; তাঁহার অনলীন, সুভাবিত, উদ্দীপিত, ব্যাপাদ হইতে বিসংযুক্ত চিত্ত ব্যাপাদ হেতু উৎপন্ন আসব, বিঘাত, প্রদাহ হইতে মুক্ত হয়, তিনি ওইরূপ বেদনা অনুভব করেন না। ইহা ব্যাপাদ হইতে নিঃসরণ কথিত হয়। পুনশ্চ, ভিক্ষু যখন অভিনিবেশ সহকারে বিহিংসাকে নিরীক্ষণ করেন, তখন তাঁহার চিত্ত উহার দিকে ধাবিত হয় না, উহাতে প্রসন্নতা লাভ করে না, উহাতে স্থিত হয় না, উহাতে লগ্ন হয় না; কিন্তু যখন তিনি অবিহিংসাতে অভিনিবিষ্ট হন, তখন তাঁহার চিত্ত অবিহিংসার দিকে ধাবিত হয়, উহাতে প্রসন্নতা লাভ করে, উহাতে স্থিত হয়, উহাতে লগ্ন হয়; তাঁহার অনলীন, সুভাবিত, উদ্দীপিত, বিহিংসা হইতে বিসংযুক্ত চিত্ত বিহিংসা হেতু উৎপন্ন আসব, বিঘাত, প্রদাহ হইতে মুক্ত হয়, তিনি ওইরূপ বেদনা অনুভব করেন না। ইহা বিহিংসা হইতে নিঃসরণ কথিত হয়। পুনশ্চ, ভিক্ষু যখন অভিনিবেশসহকারে রূপকে নিরীক্ষণ করেন, তখন তাঁহার চিত্ত উহার দিকে ধাবিত হয় না, উহাতে প্রসন্নতা লাভ করে না, উহাতে স্থিত হয় না, উহাতে লগ্ন হয় না; কিন্তু যখন তিনি অরূপে অভিনিবিষ্ট হন, তখন তাঁহার চিত্ত অরূপের দিকে ধাবিত হয়, উহাতে প্রসন্নতা লাভ করে, উহাতে স্থিত হয়, উহাতে লগ্ন হয়; তাঁহার অনলীন, সুভাবিত, উদ্দীপিত, রূপ হইতে বিসংযুক্ত চিত্ত রূপ হেতু উৎপন্ন আসব, বিঘাত, প্রদাহ হইতে মুক্ত হয়, তিনি ওইরূপ বেদনা অনুভব করেন না। ইহা রূপ হইতে নিঃসরণ কথিত হয়। পুনশ্চ, ভিক্ষু যখন অভিনিবেশসহকারে আত্ম-বাদকে (সৎকায়) নিরীক্ষণ করেন, তখন তাঁহার চিত্ত উহার দিকে ধাবিত হয় না, উহাতে প্রসন্নতা লাভ করে না, উহাতে স্থিত হয় না, উহাতে লগ্ন হয় না; কিন্তু যখন তিনি আত্ম-বাদের নিরোধে অভিনিবিষ্ট হন, তখন তাঁহার চিত্ত আত্মবাদ-নিরোধের দিকে ধাবিত হয়, উহাতে প্রসন্নতা লাভ করে, উহাতে স্থিত হয়, উহাতে লগ্ন হয়; তাঁহার অনলীন, সুভাবিত, উদ্দীপিত, আত্মবাদ হইতে বিসংযুক্ত চিত্ত আত্মবাদ হইতে উৎপন্ন আসব, বিঘাত, প্রদাহ হইতে মুক্ত হয়, তিনি ওইরূপ বেদনা অনুভব করেন না। ইহা আত্মবাদ হইতে নিঃসরণ কথিত হয়।

৩২২. (২৫) পঞ্চ বিমুক্তি-আয়তন। ভিক্ষুকে শাস্তা অথবা কোনো গুরুস্থানীয় সব্রহ্মচারী ধর্মোপদেশ দান করেন। শাস্তা অথবা উক্তরূপ সব্রহ্মচারী যেইরূপ ভাবে ভিক্ষুকে উপদেশ দেন, ভিক্ষু সেইরূপভাবেই উহা হইতে অর্থ ও ধর্ম সংগ্রহ করেন। এইরূপে অর্থ ও ধর্ম সংগ্রহের ফলে তাঁহার প্রামোদ্যের উৎপত্তি হয়, প্রমুদিতের প্রীতি উৎপত্তি হয়, প্রীতিসংযুক্তের চিত্ত শান্ত হয়, শান্তচিত্ত সুখ-বেদনা অনুভব করে, সুখীর চিত্ত সমাধি লাভ করে। ইহাই প্রথম বিমুক্তি-আয়তন। পুনশ্চ, শাস্তা অথবা উক্তরূপ কোনো সব্রহ্মচারী ভিক্ষুকে ধর্মদেশনা না করিলেও ভিক্ষু ধর্ম যেইরূপ শ্রবণ করিয়াছেন এবং উহা হৃদয়ে ধারণ করিয়াছেন সেইরূপই বিস্তৃতভাবে অপরকে উপদেশ দেন। উহা হইতে পূর্বোক্তরূপে তিনি অর্থ ও ধর্ম সংগ্রহ করেন। ফলে তাঁহার প্রামোদ্যের উৎপত্তি হয়, প্রমুদিতের প্রীতি উৎপন্ন হয়, প্রীতি-সংযুক্তের চিত্ত শান্ত হয়, শান্তচিত্ত সুখানুভব করে, সুখীর চিত্ত সমাধিস্থ হয়। ইহা দ্বিতীয় বিমুক্তি-আয়তন। পুনশ্চ, শাস্তা অথবা উক্তরূপ কোনো সব্রহ্মচারী ভিক্ষুকে ধর্মদেশনা না করিলেও, এবং ভিক্ষু স্বয়ং পূর্বোক্তরূপে অপরকে ধর্মদেশনা না করিলেও তৎকর্তৃক যথাশ্রুত এবং যথাধৃত ধর্ম তিনি আবৃত্তি করেন, উহা হইতে পূর্বোক্তরূপে তিনি অর্থ ও ধর্ম সংগ্রহ করেন। ফলে তাঁহার প্রামোদ্যের উৎপত্তি হয়, প্রমুদিতের প্রীতি উৎপন্ন হয়, প্রীতিসংযুক্তের চিত্ত শান্ত হয়, শান্তচিত্ত সুখানুভব করে, সুখীর চিত্ত সমাধিস্থ হয়। ইহা তৃতীয় বিমুক্তি-আয়তন। পুনশ্চ, ভিক্ষুকে শাস্তা অথবা কোনো সব্রহ্মচারী ধর্মদেশনা না করিলেও এবং ভিক্ষু পূর্বোক্তরূপে অপরকে ধর্মদেশনা না করিলেও, এবং তৎকর্তৃক যথাশ্রুত এবং যথাধৃত ধর্ম তিনি আবৃত্তি না করিলেও, তিনি উহাকে চিন্তার বিষয়ীভূত করেন, ধ্যানের বিষয়ীভূত করেন, উহাতে একাগ্রচিত্ত হন। এইরূপ করিয়া উহা হইতে অর্থ ও ধর্ম সংগ্রহ করেন। ফলে তাঁহার প্রামোদ্যের উৎপত্তি হয়, প্রমুদিতের প্রীতি উৎপন্ন হয়, প্রীতি-সংযুক্তের চিত্ত শান্ত হয়, শান্তচিত্ত সুখানুভব করে, সুখীর চিত্ত সমাধিস্থ হয়। ইহা চতুর্থ বিমুক্তি-আয়তন। পুনশ্চ, ভিক্ষুকে শাস্তা অথবা কোনো সব্রহ্মচারী ধর্মদেশনা না করিলেও, এবং ভিক্ষু পূর্বোক্তরূপে অপরকে ধর্মদেশনা না করিলেও, এবং তৎকর্তৃক যথাশ্রুত এবং যথাধৃত ধর্ম তিনি আবৃত্তি না করিলেও, তিনি উহাকে চিন্তা ও ধ্যানের বিষয়ীভূত না করিলেও এবং উহাতে একাগ্রচিত্ত না হইলেও, কোনো এক সমাধি নিমিত্ত তৎকর্তৃক সুগৃহীত, সুমনসীকৃত, সুপ্রচারিত হয় এবং প্রজ্ঞা দ্বারা সুপ্রতিবিদ্ধ হয়। এইরূপে তিনি উহা হইতে অর্থ ও ধর্ম সংগ্রহ করেন। ফলে তাঁহার প্রামোদ্যের উৎপত্তি হয়, প্রমুদিতের প্রীতি উৎপন্ন হয়, প্রীতি-সংযুক্তের চিত্ত শান্ত হয়, শান্তচিত্ত সুখানুভব করে, সুখীর চিত্ত সমাধিস্থ হয়। ইহা পঞ্চম বিমুক্তি আয়তন।

(২৬) পঞ্চ বিমুক্তি-পরিপাচনীয়-সংজ্ঞা। অনিত্য-সংজ্ঞা, অনিত্যে দুঃখ-সংজ্ঞা, দুঃখে অনাত্ম-সংজ্ঞা, প্রহাণ-সংজ্ঞা, বিরাগ-সংজ্ঞা।

বন্ধুগণ, জ্ঞান ও দর্শনসম্পন্ন ভগবান অর্হৎ সম্যকসম্বুদ্ধ কর্তৃক এই পঞ্চ ধর্ম সম্যকরূপে আখ্যাত হইয়াছে। বিবাদে প্রবৃত্ত না হইয়া সকলে একত্রে উহার সঙ্গায়ন করিতে হইবে, যাহাতে এই ব্রহ্মচর্য্য ব্যাপক ও দীর্ঘকাল স্থায়ী হয়, বহুজনের হিত ও সুখবিধায়ক হয়, জগতের প্রতি অনুকম্পাকারক হয়, দেব ও মনুষ্যগণের মঙ্গল ও হিত সাধক হয়।

৩২৩. জ্ঞান ও দর্শনসম্পন্ন ভগবান সম্যকসম্বুদ্ধ কর্তৃক ছয় ধর্ম সম্যকরূপে আখ্যাত হইয়াছে। সকলে একত্রে উহার সঙ্গায়ন করিতে হইবে, যাহাতে এই ব্রহ্মচর্য্য ব্যাপক ও দীর্ঘকাল স্থায়ী হয়, বহুজনের হিত ও সুখবিধায়ক হয়, জগতের প্রতি অনুকম্পাকারক হয়, দেব ও মনুষ্যগণের মঙ্গল ও হিতসাধক হয়। কোন কোন ছয় ধর্ম?

(১) ছয় আধ্যাত্মিক আয়তন। চক্ষু-আয়তন, শ্রোত্র-আয়তন, ঘ্রাণ-আয়তন, জিহ্বা-আয়তন, কায়-আয়তন, মন-আয়তন।

(২) ছয় বাহির-আয়তন। রূপ-আয়তন, শব্দ-আয়তন, গন্ধ-আয়তন, রস-আয়তন, স্পর্শ-আয়তন, ধর্ম-আয়তন।

(৩) ছয় বিজ্ঞান-কায়। চক্ষু-বিজ্ঞান, শ্রোত্র-বিজ্ঞান, ঘ্রাণ-বিজ্ঞান, জিহ্বা-বিজ্ঞান, কায়-বিজ্ঞান, মনো-বিজ্ঞান।

(৪) ছয় স্পর্শ-কায়। চক্ষু-সংস্পর্শ, শ্রোত্র-সংস্পর্শ, ঘ্রাণ-সংস্পর্শ, জিহ্বা-সংস্পর্শ, কায়-সংস্পর্শ, মনো-সংস্পর্শ।

(৫) ছয় বেদনা-কায়। চক্ষু সংস্পর্শজ বেদনা, শ্রোত্র সংস্পর্শজ বেদনা, ঘ্রাণ সংস্পর্শজ বেদনা, জিহ্বা সংস্পর্শজ বেদনা, কায় সংস্পর্শজ বেদনা, মনো সংস্পর্শজ বেদনা।

(৬) ছয় সংজ্ঞা-কায়। রূপ-সংজ্ঞা, শব্দ-সংজ্ঞা, গন্ধ-সংজ্ঞা, রস-সংজ্ঞা, স্পর্শ-সংজ্ঞা, ধর্ম-সংজ্ঞা।

(৭) ছয় সঞ্চেতনা-কায়। রূপ-সঞ্চেতনা, শব্দ-সঞ্চেতনা, গন্ধ-সঞ্চেতনা, রস-সঞ্চেতনা, স্পর্শ-সঞ্চেতনা, ধর্ম-সঞ্চেতনা।

(৮) ছয় তৃষ্ণা-কায়। রূপ-তৃষ্ণা, শব্দ-তৃষ্ণা, গন্ধ-তৃষ্ণা, রস-তৃষ্ণা, স্পর্শ-তৃষ্ণা, ধর্ম-তৃষ্ণা।

৩২৪. (৯) ছয় অগৌরব। ভিক্ষু শাস্তার প্রতি ভক্তিহীন হইয়া ঔদ্ধত্যসহকারে বিহার করেন। ধর্মে, সংঘে, শিক্ষায়, অপ্রমাদে, স্বাগত সম্ভাষণে ওইরূপ ভাবাপন্ন হইয়া বিহার করেন।

(১০) ছয় গৌরব। ভিক্ষু শাস্তার প্রতি ভক্তিসহকারে ঔদ্ধত্য হীন হইয়া বিহার করেন। ধর্মে, সংঘে, শিক্ষায়, অপ্রমাদে, স্বাগত সম্ভাষণে ওইরূপ ভাবাপন্ন হইয়া বিহার করেন।

(১১) ছয় সৌমনস্য-উপবিচার। ভিক্ষু চক্ষুর দ্বারা রূপ দর্শন করিয়া সৌমনস্য-স্থানীয় রূপ বিচার করেন। শ্রোত্র দ্বারা শব্দ শ্রবণ করিয়া সৌমনস্য-স্থানীয় শব্দ বিচার করেন। ঘ্রাণ দ্বারা গন্ধ আঘ্রাণ করিয়া সৌমনস্য-স্থানীয় গন্ধ বিচার করেন। জিহ্বার দ্বারা রস আস্বাদন করিয়া সৌমনস্য-স্থানীয় রস বিচার করেন। কায় দ্বারা স্প্রষ্টব্য স্পর্শ করিয়া সৌমনস্য-স্থানীয় স্পর্শ বিচার করেন। মন দ্বারা ধর্ম বিজ্ঞাত হইয়া সৌমনস্য-স্থানীয় ধর্ম বিচার করেন।

(১২) ছয় দৌর্মনস্য-উপবিচার। ভিক্ষু চক্ষুর দ্বারা রূপ দর্শন করিয়া দৌর্মনস্য-স্থানীয় রূপ বিচার করেন। শ্রোত্র দ্বারা শব্দ শ্রবণ করিয়া দৌর্মনস্য-স্থানীয় শব্দ বিচার করেন। ঘ্রাণ দ্বারা গন্ধ আঘ্রাণ করিয়া দৌর্মনস্য-স্থানীয় গন্ধ বিচার করেন। জিহ্বা দ্বারা রস আস্বাদন করিয়া দৌর্মনস্য-স্থানীয় রস বিচার করেন। কায় দ্বারা স্প্রষ্টব্য স্পর্শ করিয়া দৌর্মনস্য-স্থানীয় স্পর্শ বিচার করেন। মন দ্বারা ধর্ম বিজ্ঞাত হইয়া দৌর্মনস্য-স্থানীয় ধর্ম বিচার করেন।

(১৩) ছয় উপেক্ষা-উপবিচার। চক্ষুর দ্বারা রূপ দর্শন করিয়া উপেক্ষা স্থানীয় রূপ বিচার করেন। শ্রোত্র দ্বারা শব্দ শ্রবণ করিয়া উপেক্ষা স্থানীয় শব্দ বিচার করেন। ঘ্রাণ দ্বারা গন্ধ আঘ্রাণ করিয়া উপেক্ষা স্থানীয় গন্ধ বিচার করেন। জিহ্বা দ্বারা রস আস্বাদন করিয়া উপেক্ষা স্থানীয় রস বিচার করেন। কায় দ্বারা স্প্রষ্টব্য স্পর্শ করিয়া উপেক্ষা স্থানীয় স্পর্শ বিচার করেন। মন দ্বারা ধর্ম বিজ্ঞাত হইয়া উপেক্ষা-স্থানীয় ধর্ম বিচার করেন।

(১৪) ছয় প্রকার ভ্রাত্রীয় জীবন যাপন। সব্রহ্মচারীগণের প্রতি ভিক্ষুর প্রকাশ্যে অথবা গোপনে কৃত মৈত্রী-সহগত কায়িক কর্ম নিঃসংশয়িতরূপে প্রতিপন্ন হয়। ইহা ভ্রাত্রীয় জীবনযাপন যাহা প্রীতি, শ্রদ্ধা, মিলন, শান্তি, সমন্বয় ও ঐক্যের প্রবর্তক। পুনশ্চ, ভিক্ষুর উক্তপ্রকার মৈত্রী-সহগত বাচনিক কর্ম নিঃসংশয়িতরূপে প্রতিপন্ন হয়। ইহা ভ্রাত্রীয় জীবনযাপন যাহা প্রীতি, শ্রদ্ধা, মিলন, শান্তি, সমন্বয় ও ঐক্যের প্রবর্তক। পুনশ্চ, ভিক্ষুর মৈত্রী-সহগত মানসিক কর্ম নিঃসংশয়িতরূপে প্রতিপন্ন হয়। ইহাও ভ্রাত্রীয় জীবনযাপন যাহা প্রীতি, শ্রদ্ধা, মিলন, শান্তি, সমন্বয় ও ঐক্যের প্রবর্তক। পুনশ্চ, ভিক্ষু ধর্মানুসারে ধর্মণ্ডব্ধ সর্ব প্রকারে লাভ, এমনকি ভিক্ষাপাত্রে পতিত অন্ন পর্যন্ত নিরপেক্ষভাবে শীলবান, সব্রহ্মচারীগণের সহিত সমভাবে ভোগ করেন। ইহাও ভ্রাত্রীয় জীবনযাপন যাহা প্রীতি, শ্রদ্ধা, মিলন, শান্তি, সমন্বয় ও ঐক্যের প্রবর্তক। পুনশ্চ, ভিক্ষু সব্রহ্মচারীগণের প্রতি প্রকাশ্যে অথবা গোপনে আর্য, কান্ত, অখণ্ড, অচ্ছিদ্র, অশবল, অকল্মাষ, মুক্তি-দায়ী, বিজ্ঞ-প্রশংসিত, নিষ্কলঙ্ক, সমাধি-সংবর্তনিক শীলসমন্বিত হন। ইহাও ভ্রাত্রীয় জীবন যাপন যাহা প্রীতি, শ্রদ্ধা, মিলন, শান্তি, সমন্বয় ও ঐক্যের প্রবর্তক। পুনশ্চ, ভিক্ষু যে আর্যদৃষ্টি উহার অনুগামীকে সম্যক দুঃখ-ক্ষয়ের দিকে চালিত করে, সব্রহ্মচারীগণের প্রতি প্রকাশ্যে অথবা গোপনে সেইরূপ দৃষ্টি-সমন্বিত হইয়া বিহার করেন। ইহাও ভ্রাত্রীয় জীবন যাপন যাহা প্রীতি, শ্রদ্ধা, মিলন, শান্তি, সমন্বয় ও ঐক্যের প্রবর্তক।

৩২৫. (১৫) ছয় বিবাদ-মূল। ভিক্ষু ক্রোধস্বভাবসম্পন্ন ও বিদ্বেষের বশবর্তী হন। এইরূপে তিনি শাস্তার প্রতি, ধর্মের প্রতি, সংঘের প্রতি, ভক্তিহীন হইয়া ঔদ্ধত্যসহকারে বিহার করেন, তাঁহার শিক্ষাও সম্পূর্ণ হয় না। এইরূপে তিনি সংঘে বিবাদেরজনক হন, এবং ওই বিবাদ বহুজনের অসুখ, অহিত এবং অনর্থকর হয়, দেবমনুষ্যের অহিতকর ও দুঃখকর হয়। বন্ধুগণ, যদি আপনারা আপনাদিগের মধ্যে অথবা বাহিরে এইরূপ বিবাদের মূল দর্শন করেন, তাহা হইলে আপনারা উহার দূরীকরণের নিমিত্ত যত্নবান হইবেন। যদি আপনারা ওইরূপ বিবাদের মূল দর্শন না করেন, তাহা হইলে যাহাতে ভবিষ্যতে উহার উৎপত্তি না হয় তজ্জন্য যত্নবান হইবেন। এইরূপে উক্ত প্রকার বিবাদের মূল দূরীভূত হয় এবং ভবিষ্যতে উহার উৎপত্তি হয় না। পুনশ্চ, ভিক্ষু কাপট্যের প্রশ্রয় দেন এবং বিদ্বেষপরায়ণ হন। এইরূপে তিনি শাস্তার প্রতি, ধর্মের প্রতি, সংঘের প্রতি, ভক্তিহীন হইয়া ঔদ্ধত্যসহকারে বিহার করেন, তাঁহার শিক্ষাও সম্পূর্ণ হয় না। এইরূপে তিনি সংঘে বিবাদেরজনক হন, এবং ওই বিবাদ বহুজনের অসুখ, অহিত এবং অনর্থকর হয়, দেবমনুষ্যের অহিতকর ও দুঃখকর হয়। বন্ধুগণ, যদি আপনারা আপনাদিগের মধ্যে অথবা বাহিরে এইরূপ বিবাদের মূল দর্শন করেন, তাহা হইলে আপনারা উহার দূরীকরণের নিমিত্ত যত্নবান হইবেন। যদি আপনারা ওইরূপ বিবাদের মূল দর্শন না করেন, তাহা হইলে যাহাতে ভবিষ্যতে উহার উৎপত্তি না হয় তজ্জন্য যত্নবান হইবেন। এইরূপে উক্ত প্রকার বিবাদের মূল দূরীভূত হয় এবং ভবিষ্যতে উহার উৎপত্তি হয় না। ভিক্ষু ঈর্ষা ও মাৎসর্যপরায়ণ হন। এইরূপে তিনি শাস্তার প্রতি, ধর্মের প্রতি, সংঘের প্রতি, ভক্তিহীন হইয়া ঔদ্ধত্যসহকারে বিহার করেন, তাঁহার শিক্ষাও সম্পূর্ণ হয় না। এইরূপে তিনি সংঘে বিবাদেরজনক হন, এবং ওই বিবাদ বহুজনের অসুখ, অহিত এবং অনর্থকর হয়, দেবমনুষ্যের অহিতকর ও দুঃখকর হয়। বন্ধুগণ, যদি আপনারা আপনাদিগের মধ্যে অথবা বাহিরে এইরূপ বিবাদের মূল দর্শন করেন, তাহা হইলে আপনারা উহার দূরীকরণের নিমিত্ত যত্নবান হইবেন। যদি আপনারা ওইরূপ বিবাদের মূল দর্শন না করেন, তাহা হইলে যাহাতে ভবিষ্যতে উহার উৎপত্তি না হয় তজ্জন্য যত্নবান হইবেন। এইরূপে উক্ত প্রকার বিবাদের মূল দূরীভূত হয় এবং ভবিষ্যতে উহার উৎপত্তি হয় না। ভিক্ষু শঠ ও মায়াবী হন। এইরূপে তিনি শাস্তার প্রতি, ধর্মের প্রতি, সংঘের প্রতি, ভক্তিহীন হইয়া ঔদ্ধত্যসহকারে বিহার করেন, তাহার শিক্ষাও সম্পূর্ণ হয় না। এইরূপে তিনি সংঘে বিবাদের জনক হন, এবং ওই বিবাদ বহুজনের অসুখ, অহিত এবং অনর্থকর হয়, দেবমনুষ্যের অহিতকর ও দুঃখকর হয়। বন্ধুগণ, যদি আপনারা আপনাদিগের মধ্যে অথবা বাহিরে এইরূপ বিবাদের মূল দর্শন করেন, তাহা হইলে আপনারা উহার দূরীকরণের নিমিত্ত যত্নবান হইবেন। যদি আপনারা ওইরূপ বিবাদের মূল দর্শন না করেন, তাহা হইলে যাহাতে ভবিষ্যতে উহার উৎপত্তি না হয় তজ্জন্য যত্নবান হইবেন। এইরূপে উক্ত প্রকার বিবাদের মূল দূরীভূত হয় এবং ভবিষ্যতে উহার উৎপত্তি হয় না। ভিক্ষু পাপেচ্ছা ও মিথ্যাদৃষ্টিসম্পন্ন হন। এইরূপে তিনি শাস্তার প্রতি, ধর্মের প্রতি, সংঘের প্রতি, ভক্তিহীন হইয়া ঔদ্ধত্যসহকারে বিহার করেন, তাঁহার শিক্ষাও সম্পূর্ণ হয় না। এইরূপে তিনি সংঘে বিবাদেরজনক হন, এবং ওই বিবাদ বহুজনের অসুখ, অহিত এবং অনর্থকর হয়, দেবমনুষ্যের অহিতকর ও দুঃখকর হয়। বন্ধুগণ, যদি আপনারা আপনাদিগের মধ্যে অথবা বাহিরে এইরূপ বিবাদের মূল দর্শন করেন, তাহা হইলে আপনারা উহার দূরীকরণের নিমিত্ত যত্নবান হইবেন। যদি আপনারা ওইরূপ বিবাদের মূল দর্শন না করেন, তাহা হইলে যাহাতে ভবিষ্যতে উহার উৎপত্তি না হয় তজ্জন্য যত্নবান হইবেন। এইরূপে উক্ত প্রকার বিবাদের মূল দূরীভূত হয় এবং ভবিষ্যতে উহার উৎপত্তি হয় না। ভিক্ষু বিষয়াসক্ত হন, ওই আসক্তিতে দৃঢ়রূপে লগ্ন হন, উহা হইতে নিঃসরণে অসমর্থ হন। যে ভিক্ষু ওইরূপ ভাবাপন্ন, তিনি শাস্তা, ধর্ম ও সংঘের প্রতি ভক্তিহীন হইয়া ঔদ্ধত্যসহকারে বিহার করেন, তাঁহার শিক্ষাও পরিপূর্ণতা লাভ করে না। তিনি সংঘে বিবাদের জনক হন, এবং ওই বিবাদ বহুজনের অসুখ, অহিত ও অনর্থকর হয়, দেবমনুষ্যের অহিতকর ও দুঃখকর হয়। যদি আপনারা আপনাদিগের মধ্যে অথবা বাহিরে এইরূপ বিবাদের মূল দর্শন করেন তাহা হইলে আপনারা উহার দূরীকরণের নিমিত্ত যত্নবান হইবেন। যদি আপনারা ওইরূপ বিবাদের মূল দর্শন না করেন, তাহা হইলে যাহাতে ভবিষ্যতে উহার উৎপত্তি না হয় তজ্জন্য যত্নবান হইবেন। এইরূপে উক্ত প্রকার বিবাদের মূল দূরীভূত হয় এবং ভবিষ্যতে উহার উৎপত্তি হয় না।

(১৬) ছয় ধাতু। পৃথিবী-ধাতু, আপ-ধাতু, তেজ-ধাতু, বায়ু-ধাতু, আকাশ-ধাতু, বিজ্ঞান-ধাতু।

৩২৬. (১৭) ছয় নিঃসরণীয়ধাতু। ভিক্ষু এইরূপ বলিতে পারেন, “মৈত্রী হইতে উৎপন্ন আমার চিত্তবিমুক্তি, বিকশিত, অনুশীলিত, আয়ত্তীকৃত, প্রতিষ্ঠিত, অনুষ্ঠিত, বর্ধিত, সুপরিচালিত। অথচ ব্যাপাদ আমার চিত্তকে অভিভূত করিয়া রহিয়াছে।” তাঁহাকে বলিতে হইবে, “এইরূপ নহে, আয়ুষ্মান এইরূপ বলিবেন না, ভগবানের অপবাদ করিবেন না, ভগবানের অপবাদ করা উচিত নয়, ভগবান কখনোই এইরূপ বাক্যের সমর্থন করিবেন না, ইহা ভিত্তিহীন এবং অনর্থিত।” মৈত্রী-উদ্ভূত চিত্তবিমুক্তি, বিকশিত, অনুশীলিত, আয়ত্তীকৃত, প্রতিষ্ঠিত, অনুষ্ঠিত, বর্ধিত, সুপরিচালিত; অথচ ব্যাপাদ চিত্তকে অভিভূত করিয়া অবস্থান করিবে, ইহা অসম্ভব। মৈত্রী হইতে উদ্ভূত চিত্তবিমুক্তি, ইহাই ব্যাপাদের নির্গমন। ভিক্ষু এইরূপ বলিতে পারেন, “করুণা হইতে উৎপন্ন আমার চিত্তবিমুক্তি বিকশিত, অনুশীলিত, আয়ত্তীকৃত, প্রতিষ্ঠিত, অনুষ্ঠিত, বর্ধিত, সুপরিচালিত। অথচ বিহিংসা আমার চিত্তকে অভিভূত করিয়া রহিয়াছে।” তাঁহাকে বলিতে হইবে, “এইরূপ নহে, আয়ুষ্মান এইরূপ বলিবেন না, ভগবানের অপবাদ করিবেন না, ভগবানের অপবাদ করা উচিত নয়, ভগবান কখনোই এইরূপ বাক্যের সমর্থন করিবেন না, ইহা ভিত্তিহীন এবং অনর্থিত।” করুণা হইতে উদ্ভূত চিত্ত বিমুক্তি, বিকশিত, অনুশীলিত, আয়ত্তীকৃত, প্রতিষ্ঠিত, অনুষ্ঠিত, বর্ধিত, সুপরিচালিত; অথচ বিহিংসা চিত্তকে অভিভূত করিয়া অবস্থান করিবে, ইহা অসম্ভব। করুণা হইতে উদ্ভূত চিত্ত বিমুক্তি, ইহাই বিহিংসার নির্গমন। ভিক্ষু এইরূপ বলিতে পারেন, “মুদিতা হইতে উৎপন্ন আমার চিত্তবিমুক্তি বিকশিত, অনুশীলিত, আয়ত্তীকৃত, প্রতিষ্ঠিত, অনুষ্ঠিত, বর্ধিত, সুপরিচালিত। অথচ অরতি আমার চিত্তকে অভিভূত করিয়া রহিয়াছে।” তাঁহাকে বলিতে হইবে, “এইরূপ নহে, আয়ুষ্মান এইরূপ বলিবেন না, ভগবানের অপবাদ করিবেন না, ভগবানের অপবাদ করা উচিত নয়, ভগবান কখনোই এইরূপ বাক্যের সমর্থন করিবেন না, ইহা ভিত্তিহীন এবং অনর্থিত।” মুদিতা হইতে উদ্ভূত চিত্তবিমুক্তি বিকশিত, অনুশীলিত, আয়ত্তীকৃত, প্রতিষ্ঠিত, অনুষ্ঠিত, বর্ধিত, সুপরিচালিত; অথচ অরতি চিত্তকে অভিভূত করিয়া অবস্থান করিবে, ইহা অসম্ভব। মুদিতা হইতে উদ্ভূত চিত্তবিমুক্তি, ইহাই অরতির নির্গমন। ভিক্ষু এইরূপ বলিতে পারেন, “উপেক্ষা হইতে উদ্ভূত আমার চিত্তবিমুক্তি, বিকশিত, অনুশীলিত, আয়ত্তীকৃত, প্রতিষ্ঠিত, অনুষ্ঠিত, বর্ধিত, সুপরিচালিত। অথচ রাগ আমার চিত্তকে অভিভূত করিয়া রহিয়াছে।” তাঁহাকে বলিতে হইবে, “এইরূপ নহে, আয়ুষ্মান এইরূপ বলিবেন না, ভগবানের অপবাদ করিবেন না, ভগবানের অপবাদ করা উচিত নয়, ভগবান কখনোই এইরূপ বাক্যের সমর্থন করিবেন না, ইহা ভিত্তিহীন এবং অনর্থিত।” উপেক্ষা হইতে উদ্ভূত চিত্তবিমুক্তি, বিকশিত, অনুশীলিত, আয়ত্তীকৃত, প্রতিষ্ঠিত, অনুষ্ঠিত, বর্ধিত, সুপরিচালিত। অথচ রাগ চিত্তকে অভিভূত করিয়া অবস্থান করিবে, ইহা অসম্ভব। উপেক্ষা হইতে উদ্ভূত চিত্তবিমুক্তি, ইহাই রাগের নির্গমন। ভিক্ষু এইরূপ বলিতে পারেন, “অনিমিত্ত হইতে উদ্ভূত আমার চিত্তবিমুক্তি, বিকশিত, অনুশীলিত, আয়ত্তীকৃত, প্রতিষ্ঠিত, অনুষ্ঠিত, বর্ধিত, সুপরিচালিত। অথচ নিমিত্তানুসারী বিজ্ঞান আমার চিত্তকে অধিকার করিয়া রহিয়াছে।” তাঁহাকে এইরূপ বলিতে হইবে, “এইরূপ নহে, আয়ুষ্মান এইরূপ বলিবেন না, ভগবানের অপবাদ করিবেন না, ভগবানের অপবাদ করা উচিত নয়, ভগবান কখনোই এইরূপ বাক্যের সমর্থন করিবেন না, ইহা ভিত্তিহীন এবং অনর্থিত। অনিমিত্ত হইতে উদ্ভূত চিত্তবিমুক্তি বিকশিত, অনুশীলিত, আয়ত্তীকৃত, প্রতিষ্ঠিত, অনুষ্ঠিত, বর্ধিত, সুপরিচালিত, অথচ নিমিত্তানুসারী বিজ্ঞান চিত্তকে অধিকার করিয়া থাকিবে, ইহা অসম্ভব। অনিমিত্ত হইতে উদ্ভূত চিত্তবিমুক্তি, ইহাই সর্বনিমিত্তের নির্গমন। ভিক্ষু এইরূপ বলিতে পারেন, “আমি আছি” এই সংজ্ঞা আমার নিকট বিরক্তিকর। “আমি বিদ্যমান” এইরূপ সংজ্ঞাতে আমি গুরুত্বের আরোপ করি না। তথাপি বিচিকিৎসা, এবং সংশয়রূপ শল্য আমার চিত্তকে অভিভূত করিয়া রহিয়াছে।” তাঁহাকে বলিতে হইবে, “এইরূপ নহে, আয়ুষ্মান এইরূপ বলিবেন না, ভগবানের অপবাদ করিবেন না, ভগবানের অপবাদ করা উচিত নয়, ভগবান কখনোই এইরূপ বাক্যের সমর্থন করিবেন না, ইহা ভিত্তিহীন এবং অনর্থিত। “আমি আছি” এই সংজ্ঞা বিরক্তিকর, “আমি বিদ্যমান” এইরূপ সংজ্ঞাতে গুরুত্বের অনারোপ, অথচ বিচিকিৎসা এবং সংশয়রূপ শল্য যে চিত্তকে অভিভূত করিয়া থাকিবে ইহা অসম্ভব। “আছি” এই সংজ্ঞার উচ্ছেদ বিচিকিৎসা এবং সংশয়রূপ শল্যের নিঃসরণ।

৩২৭. (১৮) ছয় অনুত্তরীয় : দর্শন-অনুত্তরীয়, শ্রবণ-অনুত্তরীয়, লাভ-অনুত্তরীয়, শিক্ষা-অনুত্তরীয়, পরিচর্যা-অনুত্তরীয়, অনুস্মৃতি-অনুত্তরীয়।

(১৯) ছয় অনুস্মৃতি-স্থান, বুদ্ধানুস্মৃতি, ধর্মানুস্মৃতি, সংঘানুস্মৃতি, শীলানুস্মৃতি, ত্যাগানুস্মৃতি, দেবতানুস্মৃতি।

৩২৮. (২০) ছয় সতত বিহার : ভিক্ষু চক্ষু দ্বারা রূপ দর্শন করিয়া সুমনা অথবা দুর্মনা হন না, তিনি উপেক্ষা, স্মৃতি ও সম্প্রজ্ঞানসমন্বিত হইয়া বিহার করেন। শ্রোত্র দ্বারা শব্দ শ্রবণ করিয়া সুমনা অথবা দুর্মনা হন না, তিনি উপেক্ষা, স্মৃতি ও সম্প্রজ্ঞানসমন্বিত হইয়া বিহার করেন। নাসিকা দ্বারা গন্ধ আঘ্রাণ করিয়া সুমনা অথবা দুর্মনা হন না, তিনি উপেক্ষা, স্মৃতি ও সম্প্রজ্ঞানসমন্বিত হইয়া বিহার করেন। জিহ্বা দ্বারা রসাস্বাদন করিয়া সুমনা অথবা দুর্মনা হন না, তিনি উপেক্ষা, স্মৃতি ও সম্প্রজ্ঞানসমন্বিত হইয়া বিহার করেন। কায় দ্বারা স্প্রষ্টব্য স্পর্শ করিয়া সুমনা অথবা দুর্মনা হন না, তিনি উপেক্ষা, স্মৃতি ও সম্প্রজ্ঞানসমন্বিত হইয়া বিহার করেন। মন দ্বারা ধর্ম বিজ্ঞাত হইয়া সুমনা অথবা দুর্মনা হন না; তিনি উপেক্ষা, স্মৃতি ও সম্প্রজ্ঞানসমন্বিত হইয়া বিহার করেন।

৩২৯. (২১) ছয় অভিজাতি : কেহ নিচকুলে উৎপন্ন হইয়া অনুরূপ ধর্মের আচরণ করে। কেহ নিচকুলে উৎপন্ন হইয়া শুদ্ধাচরণ সম্পন্ন হয়। কেহ নিচকুলে উৎপন্ন হইয়া পাপ ও পুণ্যের অতীত নির্বাণ ধর্মের অনুভূতিসম্পন্ন হয়। কেহ উচ্চকুলোদ্ভূত হইয়া অনুরূপ ধর্মের আচরণ করে। কেহ ওইরূপ কুলে জাত হইয়া অশুদ্ধাচরণসম্পন্ন হয়। কেহ ওইরূপ কুলে উৎপন্ন হইয়া পাপ ও পুণ্য উভয়েরই অতীত নির্বাণ ধর্মের অনুভূতিসম্পন্ন হয়।

(২২) ছয় নির্বেধ-ভাগীয় সংজ্ঞা : অনিত্য-সংজ্ঞা, অনিত্যে-দুঃখ সংজ্ঞা, দুঃখে অনাত্ম-সংজ্ঞা, প্রহাণ-সংজ্ঞা, বিরাগ-সংজ্ঞা, নিরোধ- সংজ্ঞা।

জ্ঞান ও দর্শনসম্পন্ন ভগবান অর্হৎ সম্যকসম্বুদ্ধ কর্তৃক এই ছয় ধর্ম সম্যকরূপে ব্যাখ্যাত হইয়াছে, সকলে একত্রে উহার সঙ্গায়ন করিতে হইবে, যাহাতে এই ব্রহ্মচর্য্য ব্যাপক ও দীর্ঘকাল স্থায়ী হয়, বহুজনের হিত ও সুখবিধায়ক হয়, জগতের প্রতি অনুকম্পাকারক হয়, দেব ও মনুষ্যের মঙ্গল ও হিতসাধক হয়।

৩৩০. বন্ধুগণ, জ্ঞান ও দর্শনসম্পন্ন ভগবান অর্হৎ সম্যকসম্বুদ্ধ কর্তৃক সাত ধর্ম সম্যকরূপে আখ্যাত হইয়াছে, সকলে একত্র হইয়া উহার সঙ্গায়ন করিতে হইবে, যাহাতে এই ব্রহ্মচর্য্য ব্যাপক ও দীর্ঘকাল স্থায়ী হয়, বহুজনের হিত ও সুখবিধায়ক হয়, জগতের প্রতি অনুকম্পাকারক হয়, দেব ও মনুষ্যের মঙ্গল ও হিতসাধক হয়। ওই সাত ধর্ম কী কী?

(১) সাত ধনৎ : শ্রদ্ধা-ধন, শীল-ধন, হ্রী-ধন, ঔত্তপ্য-ধন, শ্রুত-ধন, ত্যাগ-ধন, প্রজ্ঞা-ধন।

(২) সপ্ত সম্বোজ্ঝাঙ্গ : স্মৃতি, ধর্মবিচয়, বীর্য, প্রীতি, প্রশ্রব্ধি, সমাধি, উপেক্ষা।

(৩) সপ্ত সমাধি-পরিষ্কার : সম্যক দৃষ্টি, সম্যক সংকল্প, সম্যক বাক্য, সম্যক কর্মান্ত, সম্যক আজীব, সম্যক ব্যায়াম, সম্যক স্মৃতি।

(৪) সপ্ত অসদ্ধর্ম : ভিক্ষু শ্রদ্ধাহীন, হ্রীহীন, ঔত্তপ্যহীন হন, অল্পশ্রুত, অলস, মূঢ়-স্মৃতি এবং দুষ্প্রাজ্ঞ হন।

(৫) সপ্ত সদ্ধর্ম : ভিক্ষু শ্রদ্ধা, হ্রী, ঔত্তপ্য, সমন্বিত হন, বহুশ্রুত আরব্ধ-বীর্য হন, উপস্থিত-স্মৃতিসম্পন্ন ও প্রজ্ঞাবান হন।

(৬) সপ্ত সৎপুরুষ ধর্ম : ভিক্ষু ধর্মজ্ঞ, অর্থজ্ঞ, আত্মজ্ঞ, মাত্রাজ্ঞ, কালজ্ঞ, পরিষদজ্ঞ এবং পুদ্গলজ্ঞ হন।

৩৩১. (৭) সাত নির্দেশ-বস্তু : ভিক্ষু শিক্ষা গ্রহণে তীব্র অনুরাগবিশিষ্ট হন, ভবিষ্যতে ও উহার গ্রহণে ওইরূপ মনোবিশিষ্টই হন। ধর্মে অন্তর্দৃষ্টি লাভে, তৃষ্ণার দমনে, নির্জন বাসে, বীর্যারম্ভে, স্মৃতি-কুশলতায়, দৃষ্টি-প্রতিবেধে ওইরূপই মনোভাববিশিষ্ট হন।

(৮) সাত সংজ্ঞা : অনিত্যসংজ্ঞা, অনাত্মসংজ্ঞা, অশুভসংজ্ঞা, অমঙ্গলসংজ্ঞা, প্রহাণসংজ্ঞা, বিরাগসংজ্ঞা, নিরোধসংজ্ঞা।

(৯) সাত বল : শ্রদ্ধাবল, বীর্যবল, হ্রীবল, ঔত্তপ্যবল, স্মৃতিবল, সমাধিবল, প্রজ্ঞাবল।

৩৩২. (১০) সাত বিজ্ঞান-স্থিতি : সত্ত্বগণ বিদ্যমান যাঁহারা নানারূপ দেহসম্পন্ন এবং নানারূপ সংজ্ঞাসম্পন্ন; যথা : কোনো কোনো মনুষ্য, দেবতা এবং বিনিপাতিক নিরয়বাসী। ইহাই প্রথম বিজ্ঞান-স্থিতি। সত্ত্বগণ বিদ্যমান যাঁহারা নানারূপ দেহসম্পন্ন কিন্তু একই রূপ সংজ্ঞাবিশিষ্ট; যথা : ব্রহ্মলোকবাসী দেবগণ যাঁহারা প্রথম ধ্যানের অনুশীলনে ওইস্থানে উৎপন্ন হইয়াছেন। ইহাই দ্বিতীয় বিজ্ঞান-স্থিতি। সত্ত্বগণ বিদ্যমান যাঁহারা একইরূপ দেহবিশিষ্ট কিন্তু নানারূপ সংজ্ঞাসম্পন্ন; যথা : আভাস্বর দেবগণ। ইহাই তৃতীয় বিজ্ঞান-স্থিতি। সত্ত্বগণ, বিদ্যমান যাঁহারা একইরূপ দেহ ও সংজ্ঞাবিশিষ্ট; যথা : শুভকৃৎস্ন দেবগণ। ইহাই চতুর্থ বিজ্ঞান-স্থিতি। সত্ত্বগণ বিদ্যমান যাঁহারা রূপ-সংজ্ঞাকে সর্বতোভাবে অতিক্রম করিয়া, প্রতিঘ-সংজ্ঞা বিনাশ করিয়া, নানাত্ব-সংজ্ঞায় উদাসীন হইয়া “আকাশ অনন্ত” এই অনুভূতির সহিত “আকাশ-অনন্ত-আয়তন” স্তরে গমন করিয়াছেন। ইহাই পঞ্চম বিজ্ঞান-স্থিতি। সত্ত্বগণ বিদ্যমান যাঁহারা “আকাশ-অনন্ত-আয়তন” সর্বতোভাবে অতিক্রম করিয়া “বিজ্ঞান অনন্ত” এই অনুভূতির সহিত “বিজ্ঞান-অনন্ত-আয়তন” স্তরে গমন করিয়াছেন। ইহাই ষষ্ঠ বিজ্ঞান-স্থিতি। সত্ত্বগণ বিদ্যমান যাঁহারা “বিজ্ঞান-অনন্ত-আয়তন” সর্বতোভাবে অতিক্রম করিয়া “কিছুই নাই” এই অনুভূতির সহিত “আকিঞ্চন আয়তন” স্তরে গমন করিয়াছেন। ইহাই সপ্তম বিজ্ঞান-স্থিতি।

(১১) সাত পুদ্গল যাঁহারা দক্ষিণেয়্য : উভয়ভাগ-বিমুক্ত, প্রজ্ঞাবিমুক্ত, কায়ানুদর্শী, দৃষ্টিপ্রাপ্ত, শ্রদ্ধাবিমুক্ত, ধর্মানুসারী, শ্রদ্ধানুসারী।

(১২) সাত অনুশয় : কামরাগ, প্রতিঘ, মিথ্যাদৃষ্টি, বিচিকিৎসা, মান, ভবরাগ, অবিদ্যা।

(১৩) সাত সংযোজন : অনুনয়, প্রতিঘ, মিথ্যাদৃষ্টি, বিচিকিৎসা, মান, ভবরাগ, অবিদ্যা।

(১৪) যথাক্রমে উৎপন্ন বিবাদসমূহের সমাধান ও শান্তির নিমিত্ত সাত অধিকরণ-শমথ : সম্মুখ-বিনয় দাতব্য, স্মৃতি-বিনয় দাতব্য, অমূঢ়-বিনয় দাতব্য, অপরাধ স্বীকৃতির উপর প্রতিষ্ঠিত অধিকরণ কার্য্যে পরিণত করিতে হইবে, সংঘের বহুজন কর্তৃক উপস্থাপিত অধিকরণ, অবাধ্যের নিমিত্ত অধিকরণ, তৃণাচ্ছাদিত করণের ন্যায় অধিকরণ।

বন্ধুগণ, জ্ঞান ও দর্শনসম্পন্ন ভগবান অর্হৎ সম্যকসম্বুদ্ধ কর্তৃক এই সাত ধর্ম সম্যকরূপে ব্যাখ্যাত হইয়াছে। সকলে একত্রে উহার সঙ্গায়ন করিতে হইবে, যাহাতে এই ব্রহ্মচর্য্য ব্যাপক ও দীর্ঘকাল স্থায়ী হয়, বহুজনের হিত ও সুখবিধায়ক হয়, জগতের প্রতি অনুকম্পাকারক হয়, দেব ও মনুষ্যের মঙ্গল ও হিতসাধক হয়।

দ্বিতীয় ভাণবার সমাপ্ত।

৩৩৩. জ্ঞান ও দর্শনসম্পন্ন ভগবান, অর্হৎ সম্যকসম্বুদ্ধ কর্তৃক আট ধর্ম সম্যকরূপে ব্যাখ্যাত হইয়াছে। সকলে একত্রে উহার সঙ্গায়ন করিতে হইবে, যাহাতে এই ব্রহ্মচর্য্য ব্যাপক ও দীর্ঘকাল স্থায়ী হয়, বহুজনের হিত ও সুখবিধায়ক হয়, জগতের প্রতি অনুকম্পাকারক হয়, দেব ও মনুষ্যের মঙ্গল ও হিতসাধক হয়। ওই আট ধর্ম কী কী?

(১) আট মিথ্যাত্ব : মিথ্যাদৃষ্টি, মিথ্যা সংকল্প, মিথ্যা বাক্য, মিথ্যা কর্মান্ত, মিথ্যা আজীব, মিথ্যা ব্যায়াম, মিথ্যা স্মৃতি, মিথ্যা সমাধি।

(২) আট সম্যকত্ব : সম্যক দৃষ্টি, সম্যক সংকল্প, সম্যক বাক্য, সম্যক কর্মান্ত, সম্যক আজীব, সম্যক ব্যায়াম, সম্যক স্মৃতি, সম্যক সমাধি।

(৩) আট দক্ষিণেয় পুদ্গল : স্রোতাপন্ন, স্রোতাপত্তি-ফল-প্রাপ্ত; সকৃদাগামী, সকৃদাগামী-ফল-প্রাপ্ত; অনাগামী, অনাগামী-ফল-প্রাপ্ত, অর্হৎ, অর্হত্ত্বফল-প্রাপ্ত।

৩৩৪. (৪) আট আলস্যের ভিত্তি : ভিক্ষুর করণীয় কর্তব্য আছে। তাঁহার মনে এইরূপ হয়, “আমাকে কর্তব্য করিতে হইবে, কর্তব্য কর্ম করিতে হইলে আমার দেহ ক্লান্ত হইবে, তবে এইবার শয়ন করি।” তিনি শয়ন করেন, অকৃতের করণার্থ, অসম্পাদিতের সম্পাদনার্থ, অলব্ধের লাভার্থ তিনি প্রয়াস করেন না। ইহাই প্রথম আলস্যের ভিত্তি। পুনশ্চ, ভিক্ষুর করণীয় কর্তব্য আছে। তাঁহার মনে এইরূপ হয়, “আমি কর্ম করিয়াছি” কর্ম করিতে গিয়া আমার দেহ ক্লান্ত হইয়াছে, এইবার আমি শয়ন করি।” তিনি শয়ন করেন, অকৃতের করণার্থ, অসম্পাদিতের সম্পাদনার্থ, অলব্ধের লাভার্থ তিনি প্রয়াস করেন না। ইহাই দ্বিতীয় আলস্যের ভিত্তি। পুনশ্চ, ভিক্ষুকে পথ ভ্রমণ করিতে হইবে। তাঁহার মনে এইরূপ হয়, “আমাকে পথ ভ্রমণ করিতে হইবে, উহা করিতে হইলে আমার দেহ ক্লান্ত হইবে, এইবার আমি শয়ন করি।” তিনি শয়ন করেন, অকৃতের করণার্থ, অসম্পাদিতের সম্পাদনার্থ, অলব্ধের লাভার্থ তিনি প্রয়াস করেন না। ইহা তৃতীয় আলস্যের ভিত্তি। পুনশ্চ, ভিক্ষু পথ ভ্রমণরত হইয়াছেন। তাঁহার মনে এইরূপ হয়, “আমি পথ ভ্রমণ করিয়াছি, এইরূপে আমার দেহ ক্লান্ত হইয়াছে, এইবার আমি শয়ন করি।” তিনি শয়ন করেন, অকৃতের করণার্থ, অসম্পাদিতের সম্পাদনার্থ, অলব্ধের লাভার্থ তিনি প্রয়াস করেন না। ইহা চতুর্থ আলস্যের ভিত্তি। পুনশ্চ, ভিক্ষু গ্রাম অথবা নিগমে পিণ্ডার্থ ভ্রমণ করিয়া হীন অথবা প্রণীত ভোজ্য পর্যাপ্তরূপে লাভ করেন না। তাঁহার মনে এইরূপ হয়, “আমি গ্রাম অথবা নিগমে পিণ্ডার্থ ভ্রমণ করিয়া হীন অথবা উৎকৃষ্ট ভোজ্য পর্যাপ্তরূপে প্রাপ্ত হই নাই, আমার দেহ ক্লান্ত ও অকর্মণ্য হইয়াছে, এইবার আমি শয়ন করি।” তিনি শয়ন করেন, অকৃতের করণার্থ, অসম্পাদিতের সম্পাদনার্থ, অলব্ধের লাভার্থ তিনি প্রয়াস করেন না। ইহা পঞ্চম আলস্যের ভিত্তি। পুনশ্চ, ভিক্ষু পূর্বোক্তরূপে পিণ্ডার্থ ভ্রমণ করিয়া হীন অথবা উৎকৃষ্ট ভোজ্য পর্যাপ্তরূপে প্রাপ্ত হন, তাঁহার মনে এইরূপ হয়, “আমি গ্রাম অথবা নিগমে পিণ্ডার্থ ভ্রমণ করিয়া হীন অথবা উৎকৃষ্ট ভোজ্য পর্যাপ্ত পরিমাণে লাভ করিয়াছি, এইরূপে আমার দেহ গুরুভার এবং অকর্মণ্য হইয়াছে, এইবার আমি শয়ন করি।” তিনি শয়ন করেন, অকৃতের করণার্থ, অসম্পাদিতের সম্পাদনার্থ, অলব্ধের লাভার্থ তিনি প্রয়াস করেন না। ইহাই ষষ্ঠ আলস্যের ভিত্তি। পুনশ্চ, ভিক্ষু অল্পমাত্র অসুস্থতা অনুভব করেন। তাঁহার মনে এইরূপ হয়, আমি অল্পমাত্র অসুস্থতা অনুভব করিতেছি, এই অবস্থায় আমার শয়ন করা উচিত, এইবার আমি শয়ন করি।” তিনি শয়ন করেন, অকৃতের করণার্থ, অসম্পাদিতের সম্পাদনার্থ, অলব্ধের লাভার্থ তিনি প্রয়াস করেন না। ইহা সপ্তম আলস্যের ভিত্তি। পুনশ্চ, ভিক্ষু রোগমুক্ত হন, তিনি অনতিকাল পূর্বে নিরাময় হইয়াছেন। তাঁহার মনে এইরূপ হয়, “আমি রোগমুক্ত হইয়াছি, অনতিকাল পূর্বে নিরাময় হইয়াছি, আমার দেহ দুর্বল ও অকর্মণ্য, আমি শয়ন করি।” তিনি শয়ন করেন, অকৃতের করণার্থ, অসম্পাদিতের সম্পাদনার্থ, অলব্ধের লাভার্থ তিনি প্রয়াস করেন না। ইহা অষ্টম আলস্যের ভিত্তি।

৩৩৫. (৫) কোনো বিশিষ্ট কর্ম সম্পাদনের আট ভিত্তি : ভিক্ষুর কর্তব্য কর্ম আছে। তাঁহার মনে এইরূপ হয়, “আমাকে কর্তব্য কর্ম করিতে হইবে, কিন্তু উহা করিতে হইলে বুদ্ধদিগের উপদেশে মনঃসংযোগ করা আমার পক্ষে সুকর হইবে না, আমি অপ্রাপ্তের প্রাপ্তির নিমিত্ত, অসম্পাদিতের সম্পাদনার্থ, অলব্ধের লাভার্থ বীর্য প্রয়োগ করিব।” ওই উদ্দেশ্যে তিনি বীর্য প্রয়োগ করেন। ইহাই প্রথম ভিত্তি। পুনশ্চ, ভিক্ষুর কর্তব্য কর্ম আছে। তাঁহার এইরূপ মনে হয়, “আমি কর্ম করিয়াছি, কিন্তু উহা করিতে গিয়া আমি বুদ্ধগণের উপদেশে মনঃসংযোগ করিতে পারি নাই, আমি অপ্রাপ্তের প্রাপ্তির নিমিত্ত, অসম্পাদিতের সম্পাদনার্থ, অলব্ধের লাভার্থ বীর্য প্রয়োগ করিব।” ওই উদ্দেশ্যে তিনি বীর্য প্রয়োগ করেন। ইহা দ্বিতীয় ভিত্তি। পুনশ্চ, ভিক্ষুকে পথ ভ্রমণ করিতে হইবে। তাঁহার মনে এইরূপ হয়, “আমাকে পথ ভ্রমণ করিতে হইবে, উহা করিতে হইলে বুদ্ধগণের উপদেশে মনঃসংযোগ করা আমার পক্ষে সুকর হইবে না, আমি অপ্রাপ্তের প্রাপ্তির নিমিত্ত, অসম্পাদিতের সম্পাদনার্থ, অলব্ধের লাভার্থ বীর্য প্রয়োগ করিব।” ওই উদ্দেশ্যে তিনি বীর্য প্রয়োগ করেন। ইহা তৃতীয় ভিত্তি। পুনশ্চ, ভিক্ষু পথ ভ্রমণে রত হন। তাঁহার মনে এইরূপ হয়, “আমি ভ্রমণ করিয়াছি, উহা করিতে গিয়া আমি বুদ্ধগণের উপদেশে মনঃসংযোগ করিতে পারি নাই। আমি অপ্রাপ্তের প্রাপ্তির নিমিত্ত, অসম্পাদিতের সম্পাদনার্থ, অলব্ধের লাভার্থ বীর্য প্রয়োগ করিব।” ওই উদ্দেশ্যে তিনি বীর্য প্রয়োগ করেন। ইহা চতুর্থ ভিত্তি। পুনশ্চ, ভিক্ষু গ্রাম অথবা নিগমে পিণ্ডার্থ ভ্রমণ করিয়া হীন অথবা উৎকৃষ্ট ভোজ্য পর্যাপ্তরূপে প্রাপ্ত হন না। তাঁহার মনে এইরূপ হয়, “আমি গ্রাম অথবা নিগমে পিণ্ডার্থ ভ্রমণ করিয়া হীন অথবা উৎকৃষ্ট ভোজ্য পর্যাপ্তরূপে প্রাপ্ত হই নাই, এইরূপে আমার দেহ লঘু এবং কর্মণ্য হইয়াছে, আমি অপ্রাপ্তের প্রাপ্তির নিমিত্ত, অসম্পাদিতের সম্পাদনার্থ, অলব্ধের লাভার্থ বীর্য প্রয়োগ করিব।” ওই উদ্দেশ্যে তিনি বীর্য প্রয়োগ করেন। ইহা পঞ্চম ভিত্তি। পুনশ্চ, ভিক্ষু গ্রাম অথবা নিগমে পিণ্ডার্থ ভ্রমণ করিয়া হীন অথবা উৎকৃষ্ট ভোজ্য পর্যাপ্তরূপে প্রাপ্ত হন। তাঁহার মনে এইরূপ হয়, “আমি গ্রাম অথবা নিগমে পিণ্ডার্থ ভ্রমণ করিয়া হীন অথবা উৎকৃষ্ট ভোজ্য পর্যাপ্তরূপে প্রাপ্ত হইয়াছি, এইরূপে আমার দেহ বলসম্পন্ন এবং কর্মণ্য হইয়াছে, এইবার আমি অপ্রাপ্তের প্রাপ্তির নিমিত্ত, অসম্পাদিতের সম্পাদনার্থ, অলব্ধের লাভার্থ বীর্য প্রয়োগ করিব।” ওই উদ্দেশ্যে তিনি বীর্য প্রয়োগ করেন। ইহা ষষ্ঠ ভিত্তি। পুনশ্চ, ভিক্ষু অল্পমাত্র অসুস্থতা অনুভব করেন। তাঁহার মনে এইরূপ হয়, “আমি অল্পমাত্র অসুস্থতা অনুভব করিতেছি, কিন্তু আমার অসুস্থতা বৃদ্ধিপ্রাপ্ত হইবার সম্ভাবনা আছে, অতএব আমি অপ্রাপ্তের প্রাপ্তির নিমিত্ত, অসম্পাদিতের সম্পাদনার্থ, অলব্ধের লাভার্থ বীর্য প্রয়োগ করিব।” ওই উদ্দেশ্যে তিনি বীর্য প্রয়োগ করেন। ইহা সপ্তম ভিত্তি। পুনশ্চ, ভিক্ষু রোগমুক্ত হন, তিনি অনতিকাল পূর্বে নিরাময় হইয়াছেন। তাঁহার মনে এইরূপ হয়, “আমি রোগমুক্ত হইয়াছি, অনতিকাল পূর্বে নিরাময় হইয়াছি, কিন্তু রোগের পুনরাবির্ভাবের সম্ভাবনা আছে, অতএব আমি অপ্রাপ্তের প্রাপ্তির নিমিত্ত, অসম্পাদিতের সম্পাদনার্থ, অলব্ধের লাভার্থ বীর্য প্রয়োগ করিব।” ওই উদ্দেশ্যে তিনি বীর্য প্রয়োগ করেন। ইহা অষ্টম ভিত্তি।

৩৩৬. (৬) আট দানের ভিত্তি। স্বতঃপ্রবৃত্ত হইয়া দান করা হয়। ভয় হেতু দান করা হয়। “আমাকে দান করা হইয়াছে” এই হেতু দান করা হয়। “আমাকে দান করিবে” এই হেতু দান করা হয়। “দান করিলে মঙ্গল হয়” এই হেতু দান করা হয়। “আমি পাক করিতেছি, ইহারা করিতেছে না। পাকনিরত আমার পক্ষে যাহারা পাক করিতেছে না তাহাদিগকে না দেওয়া অনুপযুক্ত,” এই হেতু দান করা হয়। “এই দান করিবার নিমিত্ত আমার কল্যাণ কীর্তিশব্দ উত্থিত হইবে” এই হেতু দান করা হয়। চিত্তের অলংকাররূপে চিত্তের নির্মলতার জন্য দান করা হয়।

৩৩৭. (৭) দান হেতু আট প্রকার পুনরুৎপত্তি। কেহ শ্রমণ অথবা ব্রাহ্মণগণকে অন্ন, পান, বস্ত্র, যান, মালা-গন্ধ-বিলেপন, শয্যা, আবাস, প্রদীপোপকরণসমূহ দান করেন। তিনি যাহা দান করেন তাহা পুনঃপ্রাপ্তির আশা পোষণ করেন। তিনি দেখেন ক্ষত্রিয় অথবা ব্রাহ্মণ অথবা গৃহপতি মহাশাল পঞ্চকামগুণে সমর্পিত ও সমঙ্গীভূত হইয়া, উহাদের দ্বারা পরিবেষ্টিত হইয়া অবস্থান করিতেছেন। তাঁহার মনে এইরূপ হয়, “অহো! আমি যদি মরণান্তে দেহের বিনাশে ক্ষত্রিয় অথবা ব্রাহ্মণ অথবা গৃহপতি মহাশালরূপে জন্মলাভ করিতে পারি!” তিনি ওই চিন্তায় লগ্ন হন, উহাতে প্রতিষ্ঠিত হন, উহারই অনুশীলন করেন। হীনার্থে চালিত উত্তমার্থে অভাবিত তাঁহার সেই চিত্ত পূর্বোক্ত প্রার্থিতরূপ জন্মেরই অনুকূল হয়। যাহা কথিত হইল তাহা কেবল শীলবানদিগের প্রতিই প্রযোজ্য, দুঃশীলগণের প্রতি নহে। শীলবানদিগেরই চিত্ত সংকল্প শুদ্ধতার নিমিত্ত সমৃদ্ধি লাভ করে। পুনশ্চ, কেহ শ্রমণ অথবা ব্রাহ্মণগণকে অন্ন, পান, বস্ত্র, যান, মালা-গন্ধ-বিলেপন, শয্যা, আবাস, প্রদীপোপকরণসমূহ দান করেন। তিনি যাহা দান করেন তাহা পুনঃপ্রাপ্তির আশা পোষণ করেন। তিনি এইরূপ শ্রবণ করেন, “চাতুর্মহারাজিক দেবগণ দীর্ঘায়ু বর্ণবান ও পরম সুখময় অবস্থা প্রাপ্ত হন।” তাঁহার মনে এইরূপ হয়, “অহো! আমি যদি মরণান্তে দেহের বিনাশে চাতুর্মহারাজিক দেবগণের মধ্যে জন্মলাভ করিতে পারি!” তিনি ওই চিন্তায় লগ্ন হন, উহাতে প্রতিষ্ঠিত হন, উহারই অনুশীলন করেন। হীনার্থে চালিত উত্তমার্থে অভাবিত তাঁহার সেই চিত্ত ওইরূপ প্রার্থিত জন্মেরই অনুকূল হয়। যাহা কথিত হইল তাহা কেবল শীলবানদিগের প্রতিই প্রযোজ্য, দুঃশীলগণের প্রতি নহে। শীলবানদিগেরই চিত্ত-সংকল্প শুদ্ধতার নিমিত্ত সমৃদ্ধি লাভ করে। পুনশ্চ, কেহ শ্রমণ অথবা ব্রাহ্মণগণকে অন্ন, পান, বস্ত্র, যান, মালা-গন্ধ-বিলেপন, শয্যা, আবাস, প্রদীপোপকরণসমূহ দান করেন। তিনি যাহা দান করেন তাহা পুনঃপ্রাপ্তির আশা পোষণ করেন। তিনি এইবার শ্রবণ করেন, “ত্রায়স্ত্রিংশ দেবগণ দীর্ঘায়ু বর্ণবান ও পরম সুখময় অবস্থা প্রাপ্ত হন।” তাঁহার মনে এইরূপ হয়, “অহো! আমি যদি মরণান্তে দেহের বিনাশে ত্রায়স্ত্রিংশ দেবগণের মধ্যে জন্মলাভ করিতে পারি!” তিনি ওই চিন্তায় লগ্ন হন, উহাতে প্রতিষ্ঠিত হন, উহারই অনুশীলন করেন। হীনার্থে চালিত উত্তমার্থে অভাবিত তাঁহার সেই চিত্ত ওইরূপ প্রার্থিত জন্মেরই অনুকূল হয়। যাহা কথিত হইল তাহা কেবল শীলবানদিগের প্রতিই প্রযোজ্য, দুঃশীলগণের প্রতি নহে। শীলবানদিগেরই চিত্ত-সংকল্প শুদ্ধতার নিমিত্ত সমৃদ্ধি লাভ করে। পুনশ্চ, কেহ শ্রমণ অথবা ব্রাহ্মণগণকে অন্ন, পান, বস্ত্র, যান, মালা-গন্ধ-বিলেপন, শয্যা, আবাস, প্রদীপোপকরণসমূহ দান করেন। তিনি যাহা দান করেন তাহা পুনঃপ্রাপ্তির আশা পোষণ করেন। তিনি এইরূপ শ্রবণ করেন, যামদেবগণ দীর্ঘায়ু বর্ণবান ও পরম সুখময় অবস্থা প্রাপ্ত হন।” তাঁহার মনে এইরূপ হয়, “অহো! আমি যদি মরণান্তে দেহের বিনাশে যাম দেবগণের মধ্যে জন্মলাভ করিতে পারি!” তিনি ওই চিন্তায় লগ্ন হন, উহাতে প্রতিষ্ঠিত হন, উহারই অনুশীলন করেন। হীনার্থে চালিত উত্তমার্থে অভাবিত তাঁহার সেই চিত্ত ওইরূপ প্রার্থিত জন্মেরই অনুকূল হয়। যাহা কথিত হইল তাহা কেবল শীলবানদিগের প্রতিই প্রযোজ্য, দুঃশীলগণের প্রতি নহে। শীলবানদিগেরই চিত্ত-সংকল্প শুদ্ধতার নিমিত্ত সমৃদ্ধি লাভ করে। পুনশ্চ, কেহ শ্রমণ অথবা ব্রাহ্মণগণকে অন্ন, পান, বস্ত্র, যান, মালা-গন্ধ-বিলেপন, শয্যা, আবাস, প্রদীপোপকরণসমূহ দান করেন। তিনি যাহা দান করেন তাহা পুনঃপ্রাপ্তির আশা পোষণ করেন। তিনি এইরূপ শ্রবণ করেন, তুষিত দেবগণ দীর্ঘায়ু বর্ণবান ও পরম সুখময় অবস্থা প্রাপ্ত হন।” তাঁহার মনে এইরূপ হয়, “অহো! আমি যদি মরণান্তে দেহের বিনাশে তুষিত দেবগণের মধ্যে জন্মলাভ করিতে পারি!” তিনি ওই চিন্তায় লগ্ন হন, উহাতে প্রতিষ্ঠিত হন, উহারই অনুশীলন করেন। হীনার্থে চালিত উত্তমার্থে অভাবিত তাঁহার সেই চিত্ত ওইরূপ প্রার্থিত জন্মেরই অনুকূল হয়। যাহা কথিত হইল তাহা কেবল শীলবানদিগের প্রতিই প্রযোজ্য, দুঃশীলগণের প্রতি নহে। শীলবানদিগেরই চিত্ত-সংকল্প শুদ্ধতার নিমিত্ত সমৃদ্ধি লাভ করে। পুনশ্চ, কেহ শ্রমণ অথবা ব্রাহ্মণগণকে অন্ন, পান, বস্ত্র, যান, মালা-গন্ধ-বিলেপন, শয্যা, আবাস, প্রদীপোপকরণসমূহ দান করেন। তিনি যাহা দান করেন তাহা পুনঃপ্রাপ্তির আশা পোষণ করেন। তিনি এইরূপ শ্রবণ করেন, নির্মাণরতি দেবগণ দীর্ঘায়ু বর্ণবান ও পরম সুখময় অবস্থা প্রাপ্ত হন।” তাঁহার মনে এইরূপ হয়, “অহো! আমি যদি মরণান্তে দেহের বিনাশে নির্মাণরতি দেবগণের মধ্যে জন্মলাভ করিতে পারি!” তিনি ওই চিন্তায় লগ্ন হন, উহাতে প্রতিষ্ঠিত হন, উহারই অনুশীলন করেন। হীনার্থে চালিত উত্তমার্থে অভাবিত তাঁহার সেই চিত্ত ওইরূপ প্রার্থিত জন্মেরই অনুকূল হয়। যাহা কথিত হইল তাহা কেবল শীলবানদিগের প্রতিই প্রযোজ্য, দুঃশীলগণের প্রতি নহে। শীলবানদিগেরই চিত্ত-সংকল্প শুদ্ধতার নিমিত্ত সমৃদ্ধি লাভ করে। পুনশ্চ, কেহ শ্রমণ অথবা ব্রাহ্মণগণকে অন্ন, পান, বস্ত্র, যান, মালা-গন্ধ-বিলেপন, শয্যা, আবাস, প্রদীপোপকরণসমূহ দান করেন। তিনি যাহা দান করেন তাহা পুনঃপ্রাপ্তির আশা পোষণ করেন। তিনি এইরূপ শ্রবণ করেন, পরনির্মিত-বশবর্তী-দেবগণ দীর্ঘায়ু বর্ণবান ও পরম সুখময় অবস্থা প্রাপ্ত হন।” তাঁহার মনে এইরূপ হয়, “অহো! আমি যদি মরণান্তে দেহের বিনাশে পরনির্মিত-বশবর্তী-দেবগণের মধ্যে জন্মলাভ করিতে পারি!” তিনি ওই চিন্তায় লগ্ন হন, উহাতে প্রতিষ্ঠিত হন, উহারই অনুশীলন করেন। হীনার্থে চালিত উত্তমার্থে অভাবিত তাঁহার সেই চিত্ত ওইরূপ প্রার্থিত জন্মেরই অনুকূল হয়। যাহা কথিত হইল তাহা কেবল শীলবানদিগেরই প্রতি প্রযোজ্য, দুঃশীলগণের প্রতি নহে। শীলবানদিগেরই চিত্ত-সংকল্প শুদ্ধতার নিমিত্ত সমৃদ্ধিলাভ করে। পুনশ্চ, কেহ শ্রমণ অথবা ব্রাহ্মণগণকে অন্ন, পান, বস্ত্র, যান, মালা-গন্ধ-বিলেপন, শয্যা, আবাস, প্রদীপোপকরণসমূহ দান করেন। তিনি যাহা দান করেন তাহা পুনঃপ্রাপ্তির আশা পোষণ করেন। তিনি এইরূপ শ্রবণ করেন, “ব্রহ্মকায়িক দেবগণ দীর্ঘায়ু বর্ণবান ও পরম সুখময় অবস্থা প্রাপ্ত হন।” তাঁহার মনে এইরূপ হয়, “অহো! আমি যদি মরণান্তে দেহের বিনাশে ব্রহ্মকায়িক দেবগণের মধ্যে জন্মলাভ করিতে পারি!” তিনি ওই চিন্তায় লগ্ন হন, উহাতে প্রতিষ্ঠিত হন, উহারই অনুশীলন করেন। হীনার্থে চালিত উত্তমার্থে অভাবিত তাঁহার সেই চিত্ত ওইরূপ প্রার্থিত জন্মেরই অনুকূল হয়। যাহা কথিত হইল তাহা কেবল শীলবানদিগেরই প্রতি প্রযোজ্য, দুঃশীলগণের প্রতি নহে, যাঁহারা বীতরাগ তাঁহাদের প্রতি প্রযোজ্য, যাঁহারা সরাগ তাঁহাদের প্রতি নহে। শীলবানদিগেরই চিত্ত-সংকল্প রাগহীনতার নিমিত্ত সমৃদ্ধিলাভ করে।

(৮) আট পরিষদ : ক্ষত্রিয়-পরিষদ, ব্রাহ্মণ-পরিষদ, গৃহপতি-পরিষদ, শ্রমণ-পরিষদ, চাতুর্মহারাজিক-পরিষদ, ত্রয়স্ত্রিংশ-পরিষদ, মার-পরিষদ, ব্রহ্ম-পরিষদ।

(৯) আট লোক ধর্ম : লাভ, অলাভ, যশ, অযশ, নিন্দা, প্রশংসা, সুখ, দুঃখ।

৩৩৮. (১০) আট অভিভূ-আয়তন : কেহ অধ্যাত্মে রূপ-সংজ্ঞী হইয়া বাহিরে সুবর্ণ অথবা দুর্বর্ণরূপ ক্ষুদ্ররূপে দর্শন করেন, তিনি উহা অভিভূত করিয়া “জানিতেছি, দেখিতেছি” এইরূপ সংজ্ঞা উৎপাদন করেন। ইহা প্রথম অভিভূ-আয়তন। কেহ অধ্যাত্মে রূপ-সংজ্ঞী হইয়া বাহিরে সুবর্ণ অথবা দুর্বর্ণ অপ্রমেয় রূপ দর্শন করেন, তিনি উহা অভিভূত করিয়া “জানিতেছি, দেখিতেছি” এইরূপ সংজ্ঞা উৎপাদন করেন। ইহা দ্বিতীয় অভিভূ-আয়তন। কেহ অধ্যাত্মে অরূপ-সংজ্ঞী হইয়া বাহিরে সুবর্ণ অথবা দুর্বর্ণ রূপ ক্ষুদ্ররূপে দর্শন করেন, তিনি উহা অভিভূত করিয়া “জানিতেছি, দেখিতেছি” এইরূপ সংজ্ঞা উৎপাদন করেন। ইহা তৃতীয় অভিভূ-আয়তন। কেহ অধ্যাত্মে-অরূপ-সংজ্ঞী হইয়া বাহিরে সুবর্ণ অথবা দুর্বর্ণ অপ্রমেয় রূপ দর্শন করেন, তিনি উহা অভিভূত করিয়া “জানিতেছি, দেখিতেছি”, এইরূপ সংজ্ঞা উৎপাদন করেন। ইহা চতুর্থ অভিভূ-আয়তন। কেহ অধ্যাত্মে অরূপ-সংজ্ঞী হইয়া বাহিরে রূপ দর্শন করেন-নীল, নীলবর্ণ, নীল-নিদর্শন, নীলোভাস; যথা : নীল, নীলবর্ণ, নীল-নিদর্শন, নীলোভাসসম্পন্ন উমা পুষ্প, অথবা উভয় দিক সুমার্জিত নীল, নীলবর্ণ, নীল-নিদর্শন, নীলোভাস বারাণসীর বস্ত্র; এইরূপ অধ্যাত্মে অরূপ-সংজ্ঞী হইয়া বাহিরে রূপ দর্শন করেন-নীল, নীলবর্ণ, নীল-নিদর্শন, নীলোভাস, তিনি উহা অভিভূত করিয়া “জানিতেছি, দেখিতেছি” এইরূপ সংজ্ঞা উৎপাদন করেন। ইহা পঞ্চম অভিভূ-আয়তন। কেহ অধ্যাত্মে অরূপ-সংজ্ঞী হইয়া বাহিরে রূপ দর্শন করেন-পীত, পীতবর্ণ, পীত-নিদর্শন, পীতোভাস; যথা : পীত, পীতবর্ণ, পীত-নিদর্শন, পীতোভাস কর্ণিকার পুষ্প, অথবা উভয় দিক সুমার্জিত পীত, পীতবর্ণ, পীত-নিদর্শন, পীতোভাস বারাণসীর বস্ত্র; এইরূপ অধ্যাত্মে অরূপ-সংজ্ঞী হইয়া বাহিরে রূপ দর্শন করেন-পীত, পীত-বর্ণ, পীত-নিদর্শন, পীতোভাস, তিনি উহা অভিভূত করিয়া “জানিতেছি, দেখিতেছি”, এইরূপ সংজ্ঞা উৎপাদন করেন। ইহা ষষ্ঠ অভিভূ-আয়তন। কেহ অধ্যাত্মে অরূপ-সংজ্ঞী হইয়া বাহিরে রূপ দর্শন করেন-লোহিত, লোহিত-বর্ণ, লোহিত-নিদর্শন, লোহিতোভাস; যথা : লোহিত, লোহিত-বর্ণ, লোহিত-নিদর্শন লোহিতোভাস বন্ধুজীবক পুষ্প অথবা উভয়দিক সুমার্জিত লোহিত, লোহিত-বর্ণ, লোহিত-নিদর্শন, লোহিতোভাস বারাণসীর বস্ত্র; এইরূপ অধ্যাত্মে অরূপ-সংজ্ঞী হইয়া বাহিরে রূপ দর্শন করেন-লোহিত, লোহিত-বর্ণ, লোহিত-নিদর্শন, লোহিতোভাস, তিনি উহা অভিভূত করিয়া “জানিতেছি, দেখিতেছি”, এইরূপ সংজ্ঞা, উৎপাদন করেন। ইহা সপ্তম অভিভূ-আয়তন। কেহ অধ্যাত্মে অরূপ-সংজ্ঞী হইয়া বাহিরে রূপ দর্শন করেন-শুভ্র, শুভ্র-বর্ণ, শুভ্র-নিদর্শন, শুভ্রোভাস; যথা : শুভ্র, শুভ্র-বর্ণ, শুভ্র-নিদর্শন, শুভ্রোভাস ঔষধি-তারকা, অথবা উভয়দিক সুমার্জিত শুভ্র, শুভ্র-বর্ণ, শুভ্র-নিদর্শন, শুভ্রোভাস বারাণসীর বস্ত্র; এইরূপ অধ্যাত্মে অরূপ-সংজ্ঞী হইয়া বাহিরে রূপ দর্শন করেন-শুভ্র, শুভ্র-বর্ণ, শুভ্র-নিদর্শন, শুভ্রোভাস, তিনি উহা অভিভূত করিয়া “জানিতেছি, দেখিতেছি” এইরূপ সংজ্ঞা উৎপাদন করেন। ইহা অষ্টম অভিভূ-আয়তন।

৩৩৯. (১১) আট বিমোক্ষ : রূপী রূপ দর্শন করে। ইহা প্রথম বিমোক্ষ। অধ্যাত্মে অরূপ-সংজ্ঞী বাহিরে রূপ দর্শন করে। ইহা দ্বিতীয় বিমোক্ষ। “সুন্দর”! এই চিন্তায় অভিনিবিষ্ট হয়। ইহা তৃতীয় বিমোক্ষ। রূপ-সংজ্ঞাকে সর্বতোভাবে অতিক্রম করিয়া, প্রতিঘ সংজ্ঞা বিনাশ করিয়া, নানাত্ব সংজ্ঞায় উদাসীন হইয়া “আকাশ- অনন্ত” এই অনুভূতির সহিত আকাশ-অনন্ত-আয়তন উপলব্ধি করিয়া বিহার করে। ইহা চতুর্থ বিমোক্ষ। আকাশ-অনন্ত-আয়তন সর্বতোভাবে অতিক্রম করিয়া “বিজ্ঞান অনন্ত” এই অনুভূতির সহিত বিজ্ঞান-অনন্ত-আয়তন উপলব্ধি করিয়া বিহার করে। ইহা পঞ্চম বিমোক্ষ। বিজ্ঞান-অনন্ত-আয়তন সর্বতোভাবে অতিক্রম করিয়া “কিছুই নাই” এই অনুভূতির সহিত আকিঞ্চন-আয়তন উপলব্ধি করিয়া বিহার করে। ইহা ষষ্ঠ বিমোক্ষ। আকিঞ্চন-আয়তন সর্বতোভাবে অতিক্রম করিয়া নৈবসংজ্ঞা-না-অসংজ্ঞা-আয়তন উপলব্ধি করিয়া বিহার করে। ইহা সপ্তম বিমোক্ষ। নৈবসংজ্ঞা-না-অসংজ্ঞা-আয়তন সর্বতোভাবে অতিক্রম করিয়া সংজ্ঞা-বেদয়িত-নিরোধ উপলব্ধি করিয়া বিহার করে। ইহা অষ্টম বিমোক্ষ।

বন্ধুগণ, জ্ঞান ও দর্শনসম্পন্ন ভগবান অর্হৎ সম্যকসম্বুদ্ধ কর্তৃক এই আট ধর্ম সম্যকরূপে আখ্যাত হইয়াছে। সকলে একত্রে উহার সঙ্গায়ন করিতে হইবে যাহাতে এই ব্রহ্মচর্য্য ব্যাপক ও দীর্ঘকাল স্থায়ী হয়, বহুজনের হিত ও সুখবিধায়ক হয়, জগতের প্রতি অনুকম্পাকারক হয়, দেব ও মনুষ্যের হিতসাধক হয়।

৩৪০. বন্ধুগণ, জ্ঞান ও দর্শনসম্পন্ন ভগবান অর্হৎ সম্যকসম্বুদ্ধ কর্তৃক নয় ধর্ম সম্যকরূপে আখ্যাত হইয়াছে। সকলে একত্রে উহার সঙ্গায়ন করিতে হইবে যাহাতে এই ব্রহ্মচর্য্য ব্যাপক ও দীর্ঘকাল স্থায়ী হয়, বহুজনের হিত ও সুখবিধায়ক হয়, জগতের প্রতি অনুকম্পাকারক হয়, দেব ও মনুষ্যের হিতসাধক হয়। ওই নয় ধর্ম কী কী?

(১) নয় শত্রুতার ভিত্তি। “আমার অনিষ্ট করিয়াছে” এইরূপে শত্রুতা পোষণ করে। “আমার অনিষ্ট করিতেছে” এইরূপে শত্রুতা পোষণ করে। “আমার অনিষ্ট করিবে” এইরূপে শত্রুতা পোষণ করে। “আমার প্রিয় ও প্রীতির পাত্রের অনিষ্ট করিয়াছে অথবা করিতেছে অথবা করিবে” এইরূপে শত্রুতা পোষণ করে।

(২) শত্রুতার ভিত্তির নয় প্রকার দমন। “আমার অনিষ্ট করিয়াছে” কিন্তু এইরূপ চিন্তা পোষণ করিয়া কী ফল লাভ হইবে?” এইরূপে শত্রুতা দমন করে। “আমার অনিষ্ট করিতেছে, কিন্তু এইরূপ চিন্তা করিয়া কি ফল লাভ হইবে?” এইরূপে শত্রুতা দমন করে। “আমার অনিষ্ট করিবে, কিন্তু এইরূপ চিন্তায় কী ফল লাভ হইবে? এইরূপে শত্রুতা দমন করে। “আমার প্রিয় ও প্রীতির পাত্রের অনিষ্ট করিয়াছে অথবা করিতেছে অথবা করিবে, কিন্তু এইরূপ চিন্তায় কি ফল লাভ হইবে? এইরূপে শত্রুতা দমন করে।

৩৪১. (৩) নয় সত্ত্বাবাস। সত্ত্বগণ বিদ্যমান যাঁহারা নানারূপ দেহসম্পন্ন এবং নানারূপ সংজ্ঞাসম্পন্ন; যথা : কোনো কোনো মনুষ্য, দেবতা এবং বিনিপাতিক (নিরয়বাসী)। ইহা প্রথম সত্ত্বাবাস। সত্ত্বগণ বিদ্যমান যাঁহারা নানারূপ দেহসম্পন্ন কিন্তু একইরূপ সংজ্ঞাবিশিষ্ট; যথা : ব্রহ্মলোকবাসী দেবগণ যাঁহারা প্রথম ধ্যানের অনুশীলনে ওইস্থানে উৎপন্ন হইয়াছেন। ইহা দ্বিতীয় সত্ত্বাবাস। সত্ত্বগণ বিদ্যমান যাঁহারা একইরূপ দেহবিশিষ্ট কিন্তু নানারূপ সংজ্ঞাসম্পন্ন; যথা : আভাস্বর দেবগণ। ইহা তৃতীয় সত্ত্বাবাস। সত্ত্বগণ বিদ্যমান যাঁহারা একইরূপ দেহ ও সংজ্ঞাবিশিষ্ট; যথা : শুভ-কৃৎস্ন দেবগণ। ইহা চতুর্থ সত্ত্বাবাস। সত্ত্বগণ বিদ্যমান যাঁহাদের সংজ্ঞা নাই, বেদনা নাই; যথা : অসংজ্ঞ-সত্ত্ব দেবগণ। ইহা পঞ্চম সত্ত্বাবাস। সত্ত্বগণ বিদ্যমান যাঁহারা রূপ-সংজ্ঞাকে সর্বতোভাবে অতিক্রম করিয়া, প্রতিঘ-সংজ্ঞা বিনাশ করিয়া, নানাত্ব সংজ্ঞায় উদাসীন হইয়া “অনন্ত আকাশ” এই অনুভূতির সহিত আকাশ-অনন্ত-আয়তন স্তরে উপনীত হন। ইহা ষষ্ঠ সত্ত্বাবাস। সত্ত্বগণ, বিদ্যমান যাঁহারা আকাশ-অনন্ত-আয়তন সর্বতোভাবে অতিক্রম করিয়া “বিজ্ঞান অনন্ত” এই অনুভূতির সহিত বিজ্ঞান-অনন্ত-আয়তন স্তরে উপনীত হন। ইহা সপ্তম সত্ত্বাবাস। সত্ত্বগণ বিদ্যমান যাঁহারা বিজ্ঞান অনন্ত-আয়তন সর্বতোভাবে অতিক্রম করিয়া “কিছুই নাই” এই অনুভূতির সহিত আকিঞ্চণ্য-আয়তন স্তরে উপনীত হন। ইহা অষ্টম সত্ত্বাবাস। সত্ত্বগণ বিদ্যমান যাঁহারা আকিঞ্চন্য-আয়তন সর্বতোভাবে অতিক্রম করিয়া “নৈবসংজ্ঞা-না-অসংজ্ঞা” আয়তন স্তরে উপনীত হন। ইহা নবম সত্ত্বাবাস।

৩৪২. (৪) ব্রহ্মচর্য্য বাসের নয় অক্ষণ অসময় : জগতে তথাগত অর্হৎ সম্যকসম্বুদ্ধের আবির্ভাব হইয়াছে, উপশম ও পরিনির্বাণদায়ী, সম্বোধগামী সুগত-প্রজ্ঞাপিত ধর্ম উপদিষ্ট হইয়াছে; কিন্তু এই পুরুষ ওই সময় নিরয়ে উৎপন্ন হইয়াছে। ব্রহ্মচর্য্য বাসের এই প্রথম অক্ষণ অসময়। পুনশ্চ, জগতে তথাগত অর্হৎ সম্যকসম্বুদ্ধের আবির্ভাব হইয়াছে, উপশম ও পরিনির্বাণদায়ী, সম্বোধগামী সুগত-প্রজ্ঞাপিত ধর্ম উপদিষ্ট হইয়াছে; কিন্তু এই পুরুষ ওই সময় পশুযোনিতে উৎপন্ন হইয়াছে; ব্রহ্মচর্য্য বাসের এই দ্বিতীয় অক্ষণ অসময়! পুনশ্চ, জগতে তথাগত অর্হৎ সম্যকসম্বুদ্ধের আবির্ভাব হইয়াছে, উপশম ও পরিনির্বাণদায়ী, সম্বোধগামী সুগত-প্রজ্ঞাপিত ধর্ম উপদিষ্ট হইয়াছে; কিন্তু এই পুরুষ ওই সময় প্রেতলোকে উৎপন্ন হইয়াছে, ব্রহ্মচর্য্য বাসের এই তৃতীয় অক্ষণ অসময়।

পুনশ্চ, জগতে তথাগত অর্হৎ সম্যকসম্বুদ্ধের আবির্ভাব হইয়াছে, উপশম ও পরিনির্বাণদায়ী, সম্বোধগামী সুগত-প্রজ্ঞাপিত ধর্ম উপদিষ্ট হইয়াছে; কিন্তু এই পুরুষ ওই সময় অসুর দেহপ্রাপ্ত হইয়াছে, ব্রহ্মচর্য্য বাসের এই চতুর্থ অক্ষণ অসময়। পুনশ্চ, জগতে তথাগত অর্হৎ সম্যকসম্বুদ্ধের আবির্ভাব হইয়াছে, উপশম ও পরিনির্বাণদায়ী, সম্বোধগামী সুগত-প্রজ্ঞাপিত ধর্ম উপদিষ্ট হইয়াছে; কিন্তু এই পুরুষ ওই সময় দীর্ঘায়ু হইয়া কোনো দেবলোকে উৎপন্ন হইয়াছে, ব্রহ্মচর্য্য বাসের এই পঞ্চম অক্ষণ অসময়। পুনশ্চ, জগতে তথাগত অর্হৎ সম্যকসম্বুদ্ধের আবির্ভাব হইয়াছে, উপশম ও পরিনির্বাণদায়ী, সম্বোধগামী সুগত-প্রজ্ঞাপিত ধর্ম উপদিষ্ট হইয়াছে; কিন্তু এই পুরুষ ওই সময় প্রত্যন্ত জনপদে জ্ঞানহীন ম্লেচ্ছদিগের মধ্যে পুনর্জন্ম লাভ করিয়াছে, যেখানে ভিক্ষু, ভিক্ষুণী, উপাসক, উপাসিকাদিগের গতি নাই। ব্রহ্মচর্য্য বাসের ইহা ষষ্ঠ অক্ষণ অসময়। পুনশ্চ, জগতে তথাগত অর্হৎ সম্যকসম্বুদ্ধের আবির্ভাব হইয়াছে, উপশম ও পরিনির্বাণদায়ী, সম্বোধগামী সুগত-প্রজ্ঞাপিত ধর্ম উপদিষ্ট হইয়াছে; কিন্তু এই পুরুষ ওই সময় মধ্যদেশে জন্মগ্রহণ করিয়াছে, কিন্তু মিথ্যাদৃষ্টি ও বিপরীত দর্শনসম্পন্ন-দান নাই, যজ্ঞ নাই, হবন নাই, সুকৃতি দুষ্কৃতির ফল নাই, ইহলোক নাই, পরলোক নাই, মাতা-পিতা নাই, ঔপপাতিক সত্ত্ব নাই, পূর্ণতাপ্রাপ্ত সম্যক দৃষ্টিসম্পন্ন শ্রমণ-ব্রাহ্মণ নাই যাঁহারা ইহলোক ও পরলোক স্বয়ং জানিয়া ও সাক্ষাৎ করিয়া উহার প্রকাশ করেন।” ইহা ব্রহ্মচর্য্য বাসের সপ্তম অক্ষণ অসময়। পুনশ্চ, জগতে তথাগত অর্হৎ সম্যকসম্বুদ্ধের আবির্ভাব হইয়াছে, উপশম ও পরিনির্বাণদায়ী, সম্বোধগামী সুগত-প্রজ্ঞাপিত ধর্ম উপদিষ্ট হইয়াছে; কিন্তু এই পুরুষ ওই সময় মধ্যদেশে পুনর্জন্ম লাভ করিয়া দুষ্প্রাজ্ঞ, জড়, বধির ও মূক হইয়াছে, সুভাষিত অথবা দুর্ভাষিতের অর্থ গ্রহণ করিতে অক্ষম। ইহা ব্রহ্মচর্য্য বাসের অষ্টম অক্ষণ অসময়। পুনশ্চ, জগতে তথাগত অর্হৎ সম্যকসম্বুদ্ধের আবির্ভাব হয় নাই, উপশম ও পরিনির্মাণদায়ী, সম্বোধগামী সুগত প্রজ্ঞাপিত ধর্ম উপদিষ্ট হয় নাই; কিন্তু এই পুরুষ মধ্যদেশে পুনর্জন্ম গ্রহণ করিয়াছে, সে প্রজ্ঞাসম্পন্ন, জড়তাহীন, সে বধির ও মূক নহে, সে সুভাষিত অথবা দুর্ভাষিতের অর্থ গ্রহণে সক্ষম। ইহা ব্রহ্মচর্য্য বাসের নবম অক্ষণ অসময়।

৩৪৩. (৫) নয় অনুপূর্ব-বিহার : ভিক্ষু কাম হইতে বিবিক্ত হইয়া, অকুশলধর্ম হইতে বিবিক্ত হইয়া, সবিতর্ক সবিচার বিবেকজ প্রীতিসুখ মণ্ডিত প্রথম ধ্যান লাভ করিয়া বিহার করেন। বিতর্ক-বিচারের উপশমে অধ্যাত্ম-সমপ্রসাদী, চিত্তের একীভাব আনয়নকারী, অবিতর্ক অবিচার সমাধিজ প্রীতিসুখ-মণ্ডিত দ্বিতীয় ধ্যান লাভ করিয়া বিহার করেন। প্রীতিতেও বৈরাগ্য উৎপাদন করিয়া উপেক্ষাসম্পন্ন, স্মৃতিমান ও সমপ্রজ্ঞাত হইয়া বিহার করেন; তিনি কায়ে সুখ অনুভব করেন-যে সুখ সম্বন্ধে আর্যগণ বলিয়া থাকেন “উপেক্ষক, স্মৃতিমান, সুখবিহারী” এবং এইরূপে তৃতীয় ধ্যান লাভ করিয়া বিহার করেন; সুখ ও দুঃখ উভয়ই বর্জন করিয়া, পূর্বেই সৌমনস্য-দৌর্মনস্যের তিরোভাব সাধন করিয়া অদুঃখ অসুখ রূপ উপেক্ষা ও স্মৃতি দ্বারা পরিশুদ্ধ চিত্তে চতুর্থ ধ্যান লাভ করিয়া বিহার করেন। রূপ-সংজ্ঞাকে সর্বতোভাবে অতিক্রম করিয়া, প্রতিঘ-সংজ্ঞা বিনাশ করিয়া, নানাত্ব-সংজ্ঞায় উদাসীন হইয়া “আকাশ-অনন্ত” এই অনুভূতির সহিত আকাশ অনন্ত-আয়তন উপলব্ধি করিয়া বিহার করেন। আকাশ-অনন্ত-আয়তন সর্বতোভাবে অতিক্রম করিয়া “বিজ্ঞান অনন্ত” এই অনুভূতির সহিত বিজ্ঞান-অনন্ত-আয়তন উপলব্ধি করিয়া বিহার করেন। বিজ্ঞান অনন্ত-আয়তন সর্বতোভাবে অতিক্রম করিয়া “কিছুই নাই” এই অনুভূতির সহিত আকিঞ্চন-আয়তন উপলব্ধি করিয়া বিহার করেন। আকিঞ্চন-আয়তন সর্বতোভাবে অতিক্রম করিয়া নৈবসংজ্ঞা-না-অসংজ্ঞা-আয়তন উপলব্ধি করিয়া বিহার করেন। নৈবসংজ্ঞা-না-অসংজ্ঞা-আয়তন সর্বতোভাবে অতিক্রম করিয়া সংজ্ঞা-বেদয়িত নিরোধ উপলব্ধি করিয়া বিহার করেন।

৩৪৪. (৬) নয় অনুপূর্ব-নিরোধ : যাঁহারা প্রথম ধ্যানে উপনীত তাঁহাদের কাম সংজ্ঞা নিরুদ্ধ হয়। যাঁহারা দ্বিতীয় ধ্যানে উপনীত তাঁহাদের বিতর্ক-বিচার নিরুদ্ধ হয়। যাঁহারা তৃতীয় ধ্যানে উপনীত তাঁহাদের প্রীতি নিরুদ্ধ হয়। যাঁহারা চতুর্থ ধ্যানে উপনীত তাঁহাদের আশ্বাস প্রশ্বাস নিরুদ্ধ হয়। যাঁহারা আকাশ-অনন্ত-আয়তন স্তরে উপনীত তাঁহাদের রূপ-সংজ্ঞা নিরুদ্ধ হয়। যাঁহারা বিজ্ঞান-অনন্ত-আয়তন স্তরে উপনীত তাঁহাদের আকাশ-অনন্ত-আয়তন সংজ্ঞা নিরুদ্ধ হয়। যাঁহারা আকিঞ্চন-আয়তন স্তরে উপনীত তাঁহাদের বিজ্ঞান-অনন্ত-আয়তন সংজ্ঞা নিরুদ্ধ হয়। যাঁহারা নৈবসংজ্ঞা-না-অসংজ্ঞা-আয়তন স্তরে উপনীত তাঁহাদের আকিঞ্চন আয়তন সংজ্ঞা নিরুদ্ধ হয়। যাঁহারা সংজ্ঞা-বেদয়িত-নিরোধ স্তরে উপনীত তাঁহাদের সংজ্ঞা ও বেদনা উভয়ই নিরুদ্ধ হয়।

বন্ধুগণ, জ্ঞান ও দর্শনসম্পন্ন ভগবান অর্হৎ সম্যকসম্বুদ্ধ কর্তৃক এই নয় ধর্ম সম্যকরূপে আখ্যাত হইয়াছে। সকলে একত্রে উহার সঙ্গায়ন করিতে হইবে, যাহাতে এই ব্রহ্মচর্য্য ব্যাপক ও দীর্ঘকাল স্থায়ী হয়, বহুজনের হিত ও সুখবিধায়ক হয়, জগতের প্রতি অনুকম্পাকারক হয়, দেব ও মনুষ্যের হিতসাধক হয়।

৩৪৫. বন্ধুগণ, জ্ঞান ও দর্শনসম্পন্ন ভগবান অর্হৎ সম্যকসম্বুদ্ধ কর্তৃক দশ ধর্ম সম্যকরূপে আখ্যাত হইয়াছে। সকলে একত্রে উহার সঙ্গায়ন করিতে হইবে, যাহাতে এই ব্রহ্মচর্য্য ব্যাপক ও দীর্ঘকাল স্থায়ী হয়, বহুজনের হিত ও সুখবিধায়ক হয়, জগতের প্রতি অনুকম্পাকারক হয়, দেব ও মনুষ্যের হিতসাধক হয়। ওই দশ ধর্ম কী কী?

(১) দশ নাথ-করণ ধর্ম : ভিক্ষু শীলবান এবং প্রাতিমোক্ষ-সংবর সংবৃত হইয়া বিহার করেন, আচার-গোচরসম্পন্ন এবং অনুমাত্র পাপে ভয়দর্শী হইয়া শিক্ষাপদসমূহ গ্রহণপূর্বক উহাদের পালন শিক্ষা করেন। ইহা নাথ-করণ ধর্ম। পুনশ্চ, ভিক্ষু বহুশ্রুত, শ্রুতধর এবং শ্রুত-সঞ্চয়সম্পন্ন হন। যে-সকল ধর্মের প্রারম্ভ কল্যাণময়, মধ্য কল্যাণময়, অন্ত কল্যাণময়, যাহা অর্থ ও শব্দ সম্পদপূর্ণ, সর্বাঙ্গীন পূর্ণতাপ্রাপ্ত বিশুদ্ধ ব্রহ্মচর্যের প্রকাশক, ওই সকল ধর্মে তিনি বহুশ্রুত হন, উহাদিগকে ধারণ করেন, আবৃত্তি দ্বারা অনুক্ষণ উহাদের অনুশীলন করেন, উহাতে একাগ্রচিত্ত হন এবং সূক্ষ্ম দৃষ্টি দ্বারা উহাদের অন্তরে প্রবেশ করেন। ইহাও নাথ-করণ ধর্ম। পুনশ্চ, ভিক্ষু চরিত্রবানের মিত্র সহায় এবং ঘনিষ্ট বন্ধু হন। ইহাও নাথ-করণ ধর্ম। পুনশ্চ, ভিক্ষু সুবচ, বিনয়ানুকূল ধর্মসমন্বিত, সহিষ্ণু অনুশাসনী গ্রহণে নিপুণ হন। ইহাও নাথ-করণ ধর্ম। পুনশ্চ, ভিক্ষু সব্রহ্মচারীগণের বিবিধ কর্তব্যে দক্ষ ও অনলস হন, ওই সকলের পালন প্রণালির মীমাংসা করণে সক্ষম হন, কর্ম সম্পাদনে এবং সুব্যবস্থাকরণে সক্ষম হন। ইহাও নাথ-করণ ধর্ম। পুনশ্চ, তিনি ধর্ম ও ধর্মালাপে অনুরক্ত হন এবং অভিধর্ম ও অভিবিনয়ে বিপুল প্রীতিলাভ করেন। ইহাও নাথ-করণ ধর্ম। পুনশ্চ, ভিক্ষু যেকোনো প্রকার চীবর, পিণ্ডপাত, বাসস্থান এবং পীড়াকালের ওষুধ ও পথ্যে সন্তুষ্ট হন। ইহাও নাথ-করণ ধর্ম। পুনশ্চ, ভিক্ষু অকুশল ধর্মের পরিহারের নিমিত্ত, কুশলধর্ম লাভের নিমিত্ত বীর্যসম্পন্ন হন, তিনি কুশলধর্মসমূহে স্থামবান ও দৃঢ়পরাক্রম হন, কখনোই ভারনিক্ষেপ করেন না। ইহাও নাথ-করণ ধর্ম। পুনশ্চ, ভিক্ষু স্মৃতিসম্পন্ন হন, তিনি শ্রেষ্ঠ স্মৃতি-প্রাখর্যসমন্বিত হইয়া বহু পূর্বে কথিত অথবা কৃতের স্মরণ করেন। ইহাও নাথ-করণ ধর্ম। পুনশ্চ, ভিক্ষু প্রজ্ঞাবান হন, বস্তুসমূহের উৎপত্তি ও বিনাশের জ্ঞানসমন্বিত হন, আর্য, তীক্ষ্ম, সম্যক দুঃখ-ক্ষয়-প্রদায়িণী প্রজ্ঞাসমন্বিত হন। ইহাও নাথ-করণ ধর্ম।

৩৪৬. (২) দশ কৃৎস্ন[65] আয়তন। কেহ ঊর্ধ্ব, অধঃ, তির্যক দিক অদ্বিতীয়, অপ্রমেয় পৃথিবী-কৃৎস্নরূপে অনুভব করে। কেহ ঊর্ধ্ব, অধঃ, তির্যক দিক অদ্বিতীয়, অপ্রমেয় আপ-কৃৎস্নরূপে অনুভব করে। কেহ ঊর্ধ্ব, অধঃ, তির্যক দিক অদ্বিতীয়, অপ্রমেয় তেজ-কৃৎস্নরূপে অনুভব করে। কেহ ঊর্ধ্ব, অধঃ, তির্যক দিক অদ্বিতীয়, অপ্রমেয় বায়ু-কৃৎস্নরূপে অনুভব করে। কেহ ঊর্ধ্ব, অধঃ, তির্যক দিক অদ্বিতীয়, অপ্রমেয় নীল-কৃৎস্নরূপে অনুভব করে। কেহ ঊর্ধ্ব, অধঃ, তির্যক দিক অদ্বিতীয়, অপ্রমেয় পীত কৃৎস্নরূপে অনুভব করে। কেহ ঊর্ধ্ব, অধঃ, তির্যক দিক অদ্বিতীয়, অপ্রমেয় লোহিত কৃৎস্নরূপে অনুভব করে। কেহ ঊর্ধ্ব, অধঃ, তির্যক দিক অদ্বিতীয়, অপ্রমেয় শুভ্র কৃৎস্নরূপে অনুভব করে। কেহ ঊর্ধ্ব, অধঃ, তির্যক দিক অদ্বিতীয়, অপ্রমেয় আকাশ কৃৎস্নরূপে অনুভব করে। কেহ ঊর্ধ্ব, অধঃ, তির্যক দিক অদ্বিতীয়, অপ্রমেয় বিজ্ঞান কৃৎস্নরূপে অনুভব করে।

৩৪৭. (৩) দশ অকুশল কর্মপথ : প্রাণাতিপাত, অদত্তের গ্রহণ, ব্যভিচার, মৃষাবাদ, পিশুনবাক্য, কর্কশবাক্য, তুচ্ছপ্রলাপ, অভিধ্যা, ব্যাপাদ, মিথ্যাদৃষ্টি।

(৪) দশ কুশল কর্মপথ : প্রাণাতিপাত হইতে বিরতি, অদত্তের গ্রহণ হইতে বিরতি, ব্যভিচার হইতে বিরতি, মৃষাবাদ হইতে বিরতি, পিশুন বাক্য হইতে বিরতি, কর্কশ বাক্য হইতে বিরতি, তুচ্ছ প্রলাপ হইতে বিরতি, অনভিধ্যা, অব্যাপাদ, সম্যক দৃষ্টি।

৩৪৮. (৫) দশ আর্য বাস : ভিক্ষু পঞ্চাঙ্গ-বিপ্রহীন হন, ষড়াঙ্গযুক্ত হন, একারক্ষ হন, চতুর্বিধ আশ্রয় সমন্বিত হন, সাম্প্রদায়িক মতামত ত্যাগী হন, সম্পূর্ণরূপে বাসনামুক্ত হন, অনাবিল-সংকল্প হন, প্রশ্রদ্ধ-কায়-সংস্কার হন, সুবিমুক্ত-চিত্ত ও সুবিমুক্ত-প্রজ্ঞ হন। ভিক্ষু কিরূপে পঞ্চাঙ্গ-বিপ্রহীন হন? তিনি কামছন্দ, ব্যাপাদ, স্ত্যানমিদ্ধ, ঔদ্ধত্য-কৌকৃত্য এবং বিচিকিৎসা পরিহার করেন। এইরূপে তিনি পঞ্চাঙ্গ-বিপ্রহীন হন। ভিক্ষু কিরূপে ষড়াঙ্গযুক্ত হন? তিনি চক্ষু দ্বারা রূপ দর্শন করিয়া সুমনা অথবা দুর্মনা হন না, তিনি উপেক্ষা, স্মৃতি ও সম্প্রজ্ঞান সমন্বিত হইয়া বিহার করেন। শ্রোত্র দ্বারা শব্দ শ্রবণ করিয়া... ঘ্রাণ দ্বারা গন্ধ আঘ্রাণ করিয়া... জিহ্বার দ্বারা রস আস্বাদন করিয়া... কায় দ্বারা স্প্রষ্টব্য স্পর্শ করিয়া... মন দ্বারা ধর্ম বিজ্ঞাত হইয়া সুমনা অথবা দুর্মনা হন না, তিনি উপেক্ষা, স্মৃতি ও সম্প্রজ্ঞানসমন্বিত হইয়া বিহার করেন। এইরূপে ভিক্ষু ষড়াঙ্গযুক্ত হন।

কিরূপে ভিক্ষু একারক্ষ হন? ভিক্ষু স্মৃতি-রক্ষিত চিত্তসমন্বিত হন। এইরূপে তিনি একারক্ষ হন। কিরূপে ভিক্ষু চতুর্বিধ আশ্রয়সমন্বিত হন? ভিক্ষু সম্যক বিচারান্তে বস্তুবিশেষের সেবা করেন, ওইরূপে বস্তুবিশেষ স্বীকার করিয়া লন, বস্তুবিশেষ বর্জন করেন, বস্তুবিশেষ দমন করেন। এইরূপে ভিক্ষু চতুর্বিধ আশ্রয় সমন্বিত হন। কিরূপে ভিক্ষু সাম্প্রদায়িক মতামত ত্যাগী হন? শ্রমণ ও ব্রাহ্মণগণের সর্ব প্রকার সাম্প্রদায়িক মতামত ভিক্ষু কর্তৃক দূরীভূত হয়, উদ্গীর্ণ হয়, মুক্ত হয়, লুপ্ত হয়, পরিবর্জিত হয়। এইরূপে ভিক্ষু সাম্প্রদায়িক মতামত ত্যাগী হন। কিরূপে ভিক্ষু সর্ব বাসনা হইতে মুক্ত হন? ভিক্ষুর কামেষণা ও ভবেষণা পরিত্যক্ত হয়, ব্রহ্মচর্যেষণা[66] শান্ত হয়। এইরূপে ভিক্ষু সর্ববাসনা হইতে মুক্ত হন। কিরূপে ভিক্ষু অনাবিল-সংকল্প হন? ভিক্ষুর কাম-সংকল্প পরিত্যক্ত হয়, ব্যাপাদ ও বিহিংসা-সংকল্প পরিত্যক্ত হয়। এইরূপে ভিক্ষু অনাবিল-সংকল্প হন। ভিক্ষু কিরূপে প্রশ্রব্ধ-কায় সংস্কার হন? ভিক্ষু সুখ ও দুঃখ উভয়ই বর্জন করিয়া, পূর্বেই সৌমনস্য-দৌর্মনস্যের তিরোভাব সাধন করিয়া, না-দুঃখ না-সুখ রূপ উপেক্ষা ও স্মৃতি দ্বারা পরিশুদ্ধ চিত্তে চতুর্থ ধ্যান লাভ করিয়া বিরাজ করেন। এইরূপে ভিক্ষু প্রশ্রব্ধ-কায়-সংস্কার হন। কিরূপে ভিক্ষু সুবিমুক্ত-চিত্ত হন? ভিক্ষুর চিত্ত রাগ হইতে বিমুক্ত হয়, দ্বেষ হইতে বিমুক্ত হয়, মোহ হইতে বিমুক্ত হয়। ভিক্ষু এইরূপে সুবিমুক্ত-চিত্ত হন। কিরূপে ভিক্ষু সুবিমুক্ত-প্রজ্ঞ হন? ভিক্ষু অবগত হন যে, তাঁহার রাগ, দ্বেষ, ও মোহ পরিত্যক্ত, উচ্ছিন্ন-মূল, ভিত্তিচ্যুত তালবৃক্ষ-সম, অস্তিত্বহীন এবং পুনরায় উৎপত্তির অযোগ্য হইয়াছে। এইরূপে ভিক্ষু সুবিমুক্ত-প্রজ্ঞ হন।

(৬) দশ অশৈক্ষ্য ধর্ম : সম্যক দৃষ্টি, সম্যক সংকল্প, সম্যক বাক্য, সম্যক কর্মান্ত, সম্যক আজীব, সম্যক ব্যায়াম, সম্যক স্মৃতি, সম্যক সমাধি, সম্যক জ্ঞান (অন্তর্দৃষ্টি), সম্যক বিমুক্তি।

বন্ধুগণ, জ্ঞান ও দর্শনসম্পন্ন ভগবান অর্হৎ সম্যকসম্বুদ্ধ কর্তৃক এই দশ ধর্ম সম্যকরূপে আখ্যাত হইয়াছে। সকলে একত্রে উহার সঙ্গায়ন করিতে হইবে, যাহাতে এই ব্রহ্মচর্য্য ব্যাপক ও দীর্ঘকাল স্থায়ী হয়, বহুজনের হিত ও সুখবিধায়ক হয়, জগতের প্রতি অনুকম্পাকারক হয়, দেব ও মনুষ্যের হিত সাধক হয়।

৩৪৯. অনন্তর ভগবান আসন হইতে উত্থান করিয়া আয়ুষ্মান সারিপুত্রকে সম্বোধন করিলেন, “সারিপুত্র, সাধু, সাধু! তুমি উত্তমরূপে ভিক্ষুগণকে সংগীতি পর্যায় বলিয়াছ।”

সারিপুত্র এইরূপ বলিয়াছিলেন। ভগবান উহার অনুমোদন করিয়াছিলেন। আনন্দিত চিত্তে ভিক্ষুগণ সারিপুত্রের বাক্যের অভিনন্দন করিলেন।

সংগীতি সূত্রান্ত সমাপ্ত।


 

১১. দসুত্তর সূত্রান্ত
৩৫০. আমি এইরূপ শ্রবণ করিয়াছি। এক সময় ভগবান চম্পায় গর্গরা পুষ্করিণীর তীরে পঞ্চশত ভিক্ষুসমন্বিত বৃহৎ ভিক্ষু সংঘের সহিত অবস্থান করিতেছিলেন। তথায় আয়ুষ্মান সারিপুত্র ভিক্ষুগণকে সম্বোধন করিলেন, “বন্ধু ভিক্ষুগণ,” প্রত্যুত্তরে ভিক্ষুগণ বলিলেন, “আয়ুষ্মান!” তখন সারিপুত্র বলিলেন :

“নির্বাণ প্রাপ্তির নিমিত্ত, দুঃখের অন্তকরণের

নিমিত্ত, সর্ব সংযোজন হইতে মুক্তির নিমিত্ত

আমি দশোত্তর ধর্ম বলিব।”

৩৫১. বন্ধুগণ, এক ধর্ম বহু উপকারী, এক ধর্ম ভাবিতব্য, এক ধর্ম জ্ঞাতব্য, এক ধর্ম পরিত্যাজ্য, এক ধর্ম হান-ভাগীয় এক ধর্ম বিশেষ-ভাগীয়, এক ধর্ম দুষ্প্রতিবেধ্য, এক ধর্ম উৎপাদনীয়, এক ধর্ম অভিজ্ঞেয়, এক ধর্ম সাক্ষাৎ করণীয়।

(১) কোন এক ধর্ম বহু উপকারী? কুশল ধর্মে অপ্রমাদ। ইহা এক ধর্ম যাহা বহু উপকারী।

(২) কোন এক ধর্ম ভাবিতব্য? কায়গতাস্মৃতি যাহা সুখ বেদনার অনুকূল। ইহা এক ধর্ম যাহা ভাবিতব্য।

(৩) কোন এক ধর্ম যাহা জ্ঞাতব্য? আসবযুক্ত উপাদানীয় স্পর্শ। ইহা এক ধর্ম যাহা জ্ঞাতব্য।

(৪) কোন এক ধর্ম যাহা পরিত্যাজ্য? অহংকার। ইহা এক ধর্ম যাহা পরিত্যাজ্য।

(৫) কোন এক ধর্ম যাহা হান-ভাগীয়? বিশৃঙ্খল চিন্তা। ইহা এক ধর্ম যাহা হান-ভাগীয়।

(৬) কোন এক ধর্ম যাহা বিশেষ-ভাগীয়? সুশৃঙ্খল চিন্তা। ইহা এক ধর্ম যাহা বিশেষ-ভাগীয়।

(৭) কোন এক ধর্ম যাহা দুষ্প্রতিবেধ্য? আনন্তরিক চিত্ত-সমাধি। ইহা এক ধর্ম যাহা দুষ্প্রতিবেধ্য।

(৮) কোন এক ধর্ম উৎপাদনীয়? অকোপ্য জ্ঞান। ইহা এক ধর্ম যাহা উৎপাদনীয়।

(৯) কোন এক ধর্ম অভিজ্ঞেয়? সর্বপ্রাণী আহারোপরি স্থিত। ইহা এক ধর্ম যাহা অভিজ্ঞেয়।

(১০) কোন এক ধর্ম সাক্ষাৎ করণীয়? অকোপ্য চিত্তবিমুক্তি। ইহা এক ধর্ম যাহা সাক্ষাৎ করণীয়।

তথাগত কর্তৃক অভিসম্বুদ্ধ এই দশ ধর্ম, যাহা ভূত, তথ্য, এইরূপ, অবিতথ, নিশ্চিত।

৩৫২. দুই ধর্ম বহু উপকারী, দুই ধর্ম ভাবিতব্য, দুই ধর্ম জ্ঞাতব্য, দুই ধর্ম পরিত্যাজ্য, দুই ধর্ম হান-ভাগীয়, দুই ধর্ম বিশেষ-ভাগীয়, দুই ধর্ম দুষ্প্রতিবেধ্য, দুই ধর্ম উৎপাদনীয়, দুই ধর্ম অভিজ্ঞেয়, দুই ধর্ম সাক্ষাৎ করণীয়।

(১) কোন দুই ধর্ম বহু উপকারী? স্মৃতি ও সম্প্রজ্ঞান। এই দুই ধর্ম বহু উপকারী।

(২) কোন দুই ধর্ম ভাবিতব্য? শমথ ও বিপশ্যনা। এই দুই ধর্ম ভাবিতব্য।

(৩) কোন দুই ধর্ম জ্ঞাতব্য? নাম ও রূপ। এই দুই ধর্ম জ্ঞাতব্য।

(৪) কোন দুই ধর্ম পরিত্যাজ্য? অবিদ্যা ও ভব-তৃষ্ণা। এই দুই ধর্ম পরিত্যাজ্য।

(৫) কোন দুই ধর্ম হান-ভাগীয়? অবাধ্যতা এবং পাপ-মিত্রতা। এই দুই ধর্ম হীন-ভাগীয়।

(৬) কোন দুই ধর্ম বিশেষ-ভাগীয়? কোমলতা ও কল্যাণ-মিত্রতা। এই দুই ধর্ম বিশেষ-ভাগীয়।

(৭) কোন দুই ধর্ম দুষ্প্রতিবেধ্য? যাহা সত্ত্বগণের সংক্লেশের হেতু ও প্রত্যয় এবং যাহা সত্ত্বগণের বিশুদ্ধির হেতু ও প্রত্যয়। এই দুই ধর্ম দুষ্প্রতিবেধ্য।

(৮) কোন দুই ধর্ম উৎপাদনীয়? ক্ষয়ে জ্ঞান ও অনুৎপাদে জ্ঞান। এই দুই ধর্ম উৎপাদনীয়।

(৯) কোন দুই ধর্ম অভিজ্ঞেয়? দুই ধাতু : সংস্কৃত এবং অসংস্কৃত। এই দুই ধর্ম অভিজ্ঞেয়।

(১০) কোন দুই ধর্ম সাক্ষাৎ করণীয়? বিদ্যা ও বিমুক্তি। এই দুই ধর্ম সাক্ষাৎ করণীয়।

তথাগত কর্তৃক অভিসম্বুদ্ধ এই বিংশ ধর্ম যাহা ভূত, তথ্য, এইরূপ, অবিতথ, নিশ্চিত।

৩৫৩. তিন ধর্ম বহু উপকারী, তিন ধর্ম ভাবিতব্য, তিন ধর্ম জ্ঞাতব্য, তিন ধর্ম পরিত্যাজ্য, তিন ধর্ম হান-ভাগীয়, তিন ধর্ম বিশেষ-ভাগীয়, তিন ধর্ম দুষ্প্রতিবেধ্য, তিন ধর্ম উৎপাদনীয়, তিন ধর্ম অভিজ্ঞেয়, তিন ধর্ম সাক্ষাৎ করণীয়।

(১) কোন তিন ধর্ম বহু উপকারী? সৎপুরুষের সাহচর্য, সদ্ধর্ম শ্রবণ, ধর্মানুযায়ী আচরণ। এই তিন ধর্ম বহু উপকারী।

(২) কোন তিন ধর্ম ভাবিতব্য? সবিতর্ক সবিচার সমাধি, অবিতর্ক বিচার মাত্র সমাধি, অবিতর্ক অবিচার সমাধি। এই তিন ধর্ম ভাবিতব্য।

(৩) কোন তিন ধর্ম পরিজ্ঞেয়? তিন বেদনা : সুখবেদনা, দুঃখবেদনা, অদুঃখ-অসুখবেদনা। এই তিন ধর্ম পরিজ্ঞেয়।

(৪) কোন তিন ধর্ম পরিত্যাজ্য? ত্রিবিধ তৃষ্ণা : কাম-তৃষ্ণা, ভব-তৃষ্ণা, বিভব-তৃষ্ণা। এই তিন ধর্ম পরিত্যাজ্য।

(৫) কোন তিন ধর্ম হান-ভাগীয়? তিন অকুশল মূল : লোভ, দ্বেষ ও মোহ। এই তিন ধর্ম হান-ভাগীয়।

(৬) কোন তিন ধর্ম বিশেষ-ভাগীয়? তিন কুশল মূল : লোভহীনতা, দ্বেষহীনতা ও মোহহীনতা। এই তিন ধর্ম বিশেষ ভাগীয়।

(৭) কোন তিন ধর্ম দুষ্প্রতিবেধ্য? তিন নিঃসরণীয়ধাতু : নৈষ্কাম্য অর্থাৎ কামভোগ হইতে মুক্তি; আরূপ্য অর্থাৎ রূপ হইতে নিষ্কৃতি; যাহা কিছু ভূত, সংস্কৃত, প্রতীত্যসমুৎপাদ তাহার নিরোধজনিত মুক্তি। এই তিন ধর্ম দুষ্প্রতিবেধ্য।

(৮) কোন তিন ধর্ম উৎপাদনীয়? অতীত, ভবিষ্যৎ এবং প্রত্যুৎপন্নের জ্ঞান। এই তিন ধর্ম উৎপাদনীয়।

(৯) কোন তিন ধর্ম অভিজ্ঞেয়? তিন ধাতু : কাম-ধাতু, রূপ-ধাতু, অরূপ-ধাতু। এই তিন ধর্ম অভিজ্ঞেয়।

(১০) কোন তিন ধর্ম সাক্ষাৎ করণীয়? ত্রিবিধ বিদ্যা : পূর্বনিবাস অনুস্মৃতি, সত্ত্বগণের চ্যুতি ও উৎপত্তি আসবসমূহের ক্ষয়। এই তিন ধর্ম সাক্ষাৎ করণীয়।

তথাগত কর্তৃক অভিসম্বুদ্ধ এই ত্রিংশ ধর্ম, যাহা ভূত, তথ্য, এইরূপ, অবিতথ, নিশ্চিত।

৩৫৪. চারি ধর্ম বহু উপকারী, চারি ধর্ম ভাবিতব্য, চারি ধর্ম জ্ঞাতব্য, চারি ধর্ম পরিত্যাজ্য, চারি ধর্ম হান-ভাগীয়, চারি ধর্ম বিশেষ-ভাগীয়, চারি ধর্ম দুষ্প্রতিবেধ্য, চারি ধর্ম উৎপাদনীয়, চারি ধর্ম অভিজ্ঞেয়, চারি ধর্ম সাক্ষাৎ করণীয়।

(১) কোন চারি ধর্ম বহু উপকারী? চারি চক্র[67] : প্রতিরূপ দেশে বাস, সৎপুরুষের সংসর্গ, সম্যক আত্ম-প্রণিধান, অতীতের সুকৃতি।

(২) কোন চারি ধর্ম ভাবিতব্য? চারি স্মৃতি-প্রস্থান : ভিক্ষু এই শাসনে কায়ে কায়ানুদর্শী হইয়া উদ্দীপনা সম্প্রজ্ঞান ও স্মৃতিসম্পন্ন হইয়া লোকসুলভ অভিধ্যা দৌর্র্মনস্য বিদূরিত করিয়া বিহার করেন। বেদনায় বেদনানুদর্শী হইয়া উদ্দীপনা সম্প্রজ্ঞান ও স্মৃতিসম্পন্ন হইয়া লোকসুলভ অভিধ্যা দৌর্র্মনস্য বিদূরিত করিয়া বিহার করেন। চিত্তে চিত্তানুদর্শী হইয়া উদ্দীপনা, সম্প্রজ্ঞান ও স্মৃতিসম্পন্ন হইয়া লোকসুলভ অভিধ্যা দৌর্র্মনস্য বিদূরিত করিয়া বিহার করেন। ধর্মে ধর্মানুদর্শী হইয়া উদ্দীপনা সম্প্রজ্ঞান ও স্মৃতিসম্পন্ন হইয়া লোকসুলভ অভিধ্যা দৌর্র্মনস্য বিদূরিত করিয়া বিহার করেন। এই চারি ধর্ম ভাবিতব্য।

(৩) কোন চারি ধর্ম জ্ঞাতব্য? চারি আহার : কবলিঙ্কার আহার, স্থূল অথবা সূক্ষ্ম; প্রথম, স্পর্শ আহার যাহা দ্বিতীয়, মনোসঞ্চেতনা যাহা তৃতীয়, বিজ্ঞান যাহা চতুর্থ। এই চারি ধর্ম জ্ঞাতব্য।

(৪) কোন চারি ধর্ম পরিত্যাজ্য? চারি প্লাবন : কাম, ভব, দৃষ্টি ও অবিদ্যা। এই চারি ধর্ম পরিত্যাজ্য।

(৫) কোন চারি ধর্ম হান-ভাগীয়? চারি যোগ : কাম, ভব, দৃষ্টি ও অবিদ্যা। এই চারি ধর্ম হান-ভাগীয়।

(৬) কোন চারি ধর্ম বিশেষ-ভাগীয়? চারি বিসংযোগ। কাম বিসংযোগ, ভব-বিসংযোগ, দৃষ্টি-বিসংযোগ, অবিদ্যা-বিসংযোগ, এই চারি ধর্ম বিশেষ-ভাগীয়।

(৭) কোন চারি ধর্ম দুষ্প্রতিবেধ্য? চারি সমাধি : হান-ভাগীয়-সমাধি, স্থিতি-ভাগীয় সমাধি, বিশেষ-ভাগীয় সমাধি, নির্বেধ-ভাগীয় সমাধি। এই চারি ধর্ম দুষ্প্রতিবেধ্য।

(৮) কোন চারি ধর্ম উৎপাদনীয়? চারি জ্ঞান : ধর্মে জ্ঞান অন্বয়ে জ্ঞান, পরিচ্ছেদে জ্ঞান, সম্মতি জ্ঞান,। এই চারি ধর্ম উৎপাদনীয়।

(৯) কোন চারি ধর্ম অভিজ্ঞেয়? চারি আর্যসত্য : দুঃখ, দুঃখ-সমুদয়, দুঃখ-নিরোধ এবং দুঃখ নিরোধগামী মার্গ। এই চারি ধর্ম অভিজ্ঞেয়।

(১০) কোন চারি ধর্ম সাক্ষাৎ করণীয়? চারি শ্রামণ্য ফল : স্রোতাপত্তি-ফল, সকৃদাগামী-ফল, অনাগামী-ফল, অর্হত্ত্বফল। এই চারি ধর্ম সাক্ষাৎ করণীয়।

তথাগত কর্তৃক অভিসম্বুদ্ধ এই চত্বারিংশ ধর্ম ভূত, তথ্য, এইরূপ অবিতথ, নিশ্চিত।

৩৫৫. পঞ্চ ধর্ম বহু উপকারী, পঞ্চ ধর্ম ভাবিতব্য, পঞ্চ ধর্ম জ্ঞাতব্য, পঞ্চ ধর্ম পরিত্যাজ্য, পঞ্চ ধর্ম হান-ভাগীয়, পঞ্চ ধর্ম বিশেষ-ভাগীয়, পঞ্চ ধর্ম দুষ্প্রতিবেধ্য, পঞ্চ ধর্ম উৎপাদনীয়, পঞ্চ ধর্ম অভিজ্ঞেয়, পঞ্চ ধর্ম সাক্ষাৎ করণীয়।

(১) কোনো কোনো পঞ্চ ধর্ম বহু উপকারী? পঞ্চ প্রধানীয় অঙ্গ : ভিক্ষু শ্রদ্ধাবান হন তথাগতের বুদ্ধত্বে শ্রদ্ধা রক্ষা করেন, “ইনিই সেই ভগবান অর্হৎ, সম্যকসম্বুদ্ধ, বিদ্যাচরণসম্পন্ন, সুগত, লোকজ্ঞ, অতুলনীয় দম্য-পুরুষ-সারথি দেব ও মনুষ্যের শাস্তা, বুদ্ধ, ভগবান।” তিনি স্বাস্থ্যসম্পন্ন, ব্যাধিমুক্ত, নাতিশীতোষ্ণ মধ্যবর্তী পরিপাকশক্তিসম্পন্ন যাহা প্রধানের উপযোগী। তিনি অশঠ অমায়াবী তিনি শাস্তার নিকট, অথবা পণ্ডিতগণের নিকট অথবা স-ব্রহ্মচারীগণের নিকট আপনাকে যথারূপে প্রকাশ করেন। তিনি অকুশলধর্মসমূহের দূরীকরণের জন্য, কুশলধর্মসমূহের উদ্বোধনের জন্য আরব্ধ-বীর্য হইয়া বিহার করেন, তিনি উদ্যমসম্পন্ন, দৃঢ়-পরাক্রম এবং কুশলধর্মসমূহে স্বীয় কর্তব্যে ঔদাসীন্যহীন। তিনি বস্তুসমূহের উৎপত্তি ও ক্ষয়ের জ্ঞান এবং সর্বদুঃখনাশী আর্য তীক্ষ্ণ অন্তর্দৃষ্টিজনক প্রজ্ঞাসমন্বিত হন। এই পঞ্চ ধর্ম বহু উপকারী।

(২) কোন কোন পঞ্চ ধর্ম ভাবিতব্য? পঞ্চাঙ্গিক সম্যক সমাধি : প্রীতির স্ফুরণ, সুখ-স্ফুরণ, চিত্ত-স্ফুরণ, আলোক-স্ফুরণ, প্রত্যবেক্ষণ নিমিত্ত। এই পঞ্চ ধর্ম ভাবিতব্য।[68]

(৩) কোন পঞ্চ ধর্ম জ্ঞাতব্য? পঞ্চ উপাদান স্কন্ধ; যথা : রূপ উপাদান স্কন্ধ, বেদনা উপাদান স্কন্ধ, সংজ্ঞা উপাদান স্কন্ধ, সংস্কার উপাদান স্কন্ধ, বিজ্ঞান উপাদান স্কন্ধ। এই পঞ্চ ধর্ম জ্ঞাতব্য।

(৪) কোন পঞ্চ ধর্ম পরিত্যাজ্য? পঞ্চ নীবরণ : কামচ্ছন্দ, ব্যাপাদ, স্ত্যান-মিদ্ধ, ঔদ্ধত্য-কৌকৃত্য, বিচিকিৎসা এই পঞ্চ ধর্ম পরিত্যাজ্য।

(৫) কোন পঞ্চ ধর্ম হান-ভাগীয়? চিত্তের পঞ্চ অন্তরায় : ভিক্ষু শাস্তার প্রতি সংশয় ও দ্বিধাসম্পন্ন হন, শাস্তার প্রতি অনুরাগ ও শ্রদ্ধাহীন হন। যে ভিক্ষু শাস্তার প্রতি ওইরূপ ভাব পোষণ করেন তাঁহার চিত্ত আতপ্য, অনুযোগ, সাতত্য এবং প্রধানের দিকে নমিত হয় না। ইহাই চিত্তের প্রথম অন্তরায়। পুনশ্চ, ভিক্ষু ধর্মে সংশয় ও দ্বিধাযুক্ত হন ধর্মের প্রতি অনুরাগ ও শ্রদ্ধাহীন হন। যে ভিক্ষু ধর্মের প্রতি ওইরূপ ভাব পোষণ করেন তাঁহার চিত্ত আতপ্য, অনুযোগ, সাতত্য এবং প্রধানের দিকে নমিত হয় না। ইহাই চিত্তের দ্বিতীয় অন্তরায়। যে ভিক্ষু সংঘের প্রতি সংশয় ও দ্বিধাযুক্ত হন সংঘের প্রতি অনুরাগ ও শ্রদ্ধাহীন হন। যে ভিক্ষু সংঘের প্রতি ওইরূপ ভাব পোষণ করেন তাঁহার চিত্ত আতপ্য, অনুযোগ, সাতত্য এবং প্রধানের দিকে নমিত হয় না। ইহাই চিত্তের তৃতীয় অন্তরায়। যে ভিক্ষু শিক্ষায় সংশয় ও দ্বিধাযুক্ত হন, শিক্ষার প্রতি অনুরাগ ও শ্রদ্ধাহীন হন। যে ভিক্ষু শিক্ষার প্রতি ওইরূপ ভাব পোষণ করেন তাঁহার চিত্ত আতপ্য, অনুযোগ, সাতত্য এবং প্রধানের দিকে নমিত হয় না। ইহাই চিত্তের চতুর্থ অন্তরায়। যে ভিক্ষু সব্রহ্মচারীগণের প্রতি কুপিত হন, বিরক্ত হন, ক্ষুব্ধ হন, নির্মম হন। যে ভিক্ষু এইরূপ ভাবাপন্ন তাঁহার চিত্ত আতপ্য, অনুযোগ, সাতত্য এবং প্রধানের দিকে নমিত হয় না। ইহাই চিত্তের পঞ্চম অন্তরায়। এই পঞ্চ ধর্ম হান-ভাগীয়।

(৬) কোন পঞ্চ ধর্ম বিশেষ-ভাগীয়? পঞ্চ ইন্দ্রিয় : শ্রদ্ধা-ইন্দ্রিয়, বীর্যইন্দ্রিয়, স্মৃতি-ইন্দ্রিয়, সমাধি-ইন্দ্রিয়, প্রজ্ঞা-ইন্দ্রিয়। এই পঞ্চ ধর্ম বিশেষ-ভাগীয়।

(৭) কোন পঞ্চ ধর্ম দুষ্প্রতিবেধ্য? পঞ্চ নিঃসরণীয়ধাতু : ভিক্ষু যখন অভিনিবেশ সহকারে পার্থিব ভোগসমূহকে নিরীক্ষণ করেন, তখন তাঁহার চিত্ত ওই সকলের দিকে ধাবিত হয় না, উহাতে প্রসন্নতা লাভ করে না, উহাতে স্থিত হয় না, উহাতে লগ্ন হয় না; কিন্তু যখন তিনি নৈষ্কাম্যে অভিনিবিষ্ট হন তখন তাঁহার চিত্ত নৈষ্কাম্যের দিকে ধাবিত হয়, উহাতে প্রসন্নতা লাভ করে, উহাতে স্থিত হয়, উহাতে লগ্ন হয়; তাঁহার অনলীন, সুভাবিত, উদ্দীপিত, কাম হইতে বিসংযুক্ত চিত্ত কামহেতু উৎপন্ন আসব, বিঘাত, প্রদাহ হইতে মুক্ত হয়, তিনি ওইরূপ বেদনা অনুভব করেন না। ইহাই কাম হইতে নিঃসরণ কথিত হয়। পুনশ্চ, ভিক্ষু যখন অভিনিবেশ সহকারে ব্যাপাদকে নিরীক্ষণ করেন, তখন তাঁহার চিত্ত উহার দিকে ধাবিত হয় না, উহাতে প্রসন্নতা লাভ করে না, উহাতে স্থিত হয় না, উহাতে লগ্ন হয় না; কিন্তু যখন তিনি অব্যাপাদে অভিনিবিষ্ট হন তখন তাঁহার চিত্ত অব্যাপাদের দিকে ধাবিত হয়, উহাতে প্রসন্নতা লাভ করে, উহাতে স্থিত হয়, উহাতে লগ্ন হয়; তাঁহার অনলীন, সুভাবিত, উদ্দীপিত, ব্যাপাদ হইতে বিসংযুক্ত চিত্ত ব্যাপাদ হেতু উৎপন্ন আসব, বিঘাত, প্রদাহ হইতে মুক্ত হয়, তিনি ওইরূপ বেদনা অনুভব করেন না। ইহা ব্যাপাদ হইতে নিঃসরণ কথিত হয়। পুনশ্চ, ভিক্ষু যখন অভিনিবেশ সহকারে বিহিংসাকে নিরীক্ষণ করেন, তখন তাঁহার চিত্ত উহার দিকে ধাবিত হয় না, উহাতে প্রসন্নতা লাভ করে না, উহাতে স্থিত হয় না, উহাতে লগ্ন হয় না; কিন্তু যখন তিনি অবিহিংসাতে অভিনিবিষ্ট হন, তখন তাঁহার চিত্ত অবিহিংসার দিকে ধাবিত হয়, উহাতে প্রসন্নতা লাভ করে, উহাতে স্থিত হয়, উহাতে লগ্ন হয়; তাঁহার অনলীন, সুভাবিত, উদ্দীপিত, বিহিংসা হইতে বিসংযুক্ত চিত্ত বিহিংসা হেতু উৎপন্ন আসব, বিঘাত, প্রদাহ হইতে মুক্ত হয়, তিনি ওইরূপ বেদনা অনুভব করেন না। ইহা বিহিংসা হইতে নিঃসরণ কথিত হয়। পুনশ্চ, ভিক্ষু যখন অভিনিবেশ সহকারে রূপকে নিরীক্ষণ করেন, তখন তাঁহার চিত্ত উহার দিকে ধাবিত হয় না, উহাতে প্রসন্নতা লাভ করে না, উহাতে স্থিত হয় না, উহাতে লগ্ন হয় না; কিন্তু যখন তিনি অরূপে অভিনিবিষ্ট হন, তখন তাঁহার চিত্ত অরূপের দিকে ধাবিত হয়, উহাতে প্রসন্নতা লাভ করে, উহাতে স্থিত হয়, উহাতে লগ্ন হয়; তাঁহার অনলীন, সুভাবিত, উদ্দীপিত, রূপ হইতে বিসংযুক্ত চিত্ত রূপ হেতু উৎপন্ন আসব, বিঘাত, প্রদাহ হইতে মুক্ত হয়, তিনি ওইরূপ বেদনা অনুভব করেন না। ইহা রূপ হইতে নিঃসরণ কথিত হয়। পুনশ্চ, ভিক্ষু যখন অভিনিবেশ সহকারে আত্ম-বাদকে (সৎকায়) নিরীক্ষণ করেন, তখন তাঁহার চিত্ত উহার দিকে ধাবিত হয় না, উহাতে প্রসন্নতা লাভ করে না, উহাতে স্থিত হয় না, উহাতে লগ্ন হয় না; কিন্তু যখন তিনি আত্ম-বাদের নিরোধে অভিনিবিষ্ট হন, তখন তাঁহার চিত্ত আত্মবাদ-নিরোধের দিকে ধাবিত হয়, উহাতে প্রসন্নতা লাভ করে, উহাতে স্থিত হয়, উহাতে লগ্ন হয়; তাঁহার অনলীন, সুভাবিত, উদ্দীপিত, আত্মবাদ হইতে বিসংযুক্ত চিত্ত আত্মবাদ হইতে উৎপন্ন আসব, বিঘাত, প্রদাহ হইতে মুক্ত হয়, তিনি ওইরূপ বেদনা অনুভব করেন না। উহা আত্মবাদ হইতে নিঃসরণ কথিত হয়।

(৮) কোন পঞ্চ ধর্ম উৎপাদনীয়? পঞ্চাঙ্গিক সম্যক সমাধি। প্রীতির স্ফুরণ, সুখ-স্ফুরণ, চিত্ত-স্ফুরণ, আলোক-স্ফুরণ, প্রত্যবেক্ষণ নিমিত্ত। “এই সমাধি বর্তমানে সুখময় এবং ভবিষ্যতে সুখ-বিপাকসম্পন্ন” এইরূপ সহজাত জ্ঞানের উৎপত্তি হয়। “এই সমাধি আর্য ও নিরামিষ” (নিষ্কাম) এইরূপ সহজাত জ্ঞানের উৎপত্তি হয়। “এই সমাধি অকাপুরুষ-সেবিত, এই সহজাত জ্ঞানের উৎপত্তি হয়। “এই সমাধি স্থির, প্রণীত, শান্তিলব্ধ, একাগ্রতা-প্রাপ্ত, সংস্কার দ্বারা অপ্রতিরুদ্ধ” এইরূপ সহজাত জ্ঞানের উৎপত্তি হয়। “আমি স্মৃতি-সমন্বিত হইয়া এই সমাধিতে উপনীত হইব, উহা হইতে উত্থান করিব” এইরূপ সহজাত জ্ঞানের উৎপত্তি হয়। এই পঞ্চ ধর্ম উৎপাদনীয়।

(৯) কোন পঞ্চ ধর্ম অভিজ্ঞেয়? পঞ্চ বিমুক্তি-আয়তন। ভিক্ষুকে শাস্তা অথবা কোনো গুরুস্থানীয় সব্রহ্মচারী ধর্মোপদেশ দান করেন। শাস্তা অথবা উক্তরূপ সব্রহ্মচারী যেইরূপভাবে ভিক্ষুকে উপদেশ দেন, ভিক্ষু সেইরূপভাবেই উহা হইতে অর্থ ও ধর্ম সংগ্রহ করেন। এইরূপে অর্থ ও ধর্ম সংগ্রহের ফলে তাঁহার প্রামোদ্যের উৎপত্তি হয়, প্রমুদিতের প্রীতি উৎপত্তি হয়, প্রীতিসংযুক্তের চিত্ত শান্ত হয়, শান্তচিত্ত সুখ-বেদনা অনুভব করে, সুখীর চিত্ত সমাধি লাভ করে। ইহাই প্রথম বিমুক্তি-আয়তন। পুনশ্চ, শাস্তা অথবা উক্তরূপ কোনো সব্রহ্মচারী ভিক্ষুকে ধর্মদেশনা না করিলেও ভিক্ষু ধর্ম যেইরূপ শ্রবণ করিয়াছেন এবং উহা হৃদয়ে ধারণ করিয়াছেন সেইরূপই বিস্তৃতভাবে অপরকে উপদেশ দেন। উহা হইতে পূর্বোক্তরূপে তিনি অর্থ ও ধর্ম সংগ্রহ করেন। ফলে তাঁহার প্রামোদ্যের উৎপত্তি হয়, প্রমুদিতের প্রীতি উৎপন্ন হয়, প্রীতি-সংযুক্তের চিত্ত শান্ত হয়, শান্তচিত্ত সুখানুভব করে, সুখীর চিত্ত সমাধিস্থ হয়। ইহা দ্বিতীয় বিমুক্তি-আয়তন। পুনশ্চ, শাস্তা অথবা উক্তরূপ কোনো সব্রহ্মচারী ভিক্ষুকে ধর্মদেশনা না করিলেও, এবং ভিক্ষু স্বয়ং পূর্বোক্তরূপে অপরকে ধর্ম দেশনা না করিলেও তৎকর্তৃক যথাশ্রুত এবং যথাধৃত ধর্ম তিনি আবৃত্তি করেন, উহা হইতে পূর্বোক্তরূপে তিনি অর্থ ও ধর্ম সংগ্রহ করেন। ফলে তাঁহার প্রামোদ্যের উৎপত্তি হয়, প্রমুদিতের প্রীতি উৎপন্ন হয়, প্রীতিসংযুক্তের চিত্ত শান্ত হয়, শান্তচিত্ত সুখানুভব করে, সুখীর চিত্ত সমাধিস্থ হয়। ইহা তৃতীয় বিমুক্তি-আয়তন। পুনশ্চ, ভিক্ষুকে শাস্তা অথবা কোনো সব্রহ্মচারী ধর্মদেশনা না করিলেও এবং ভিক্ষু পূর্বোক্তরূপে অপরকে ধর্মদেশনা না করিলেও, এবং তৎকর্তৃক যথাশ্রুত এবং যথাধৃত ধর্ম তিনি আবৃত্তি না করিলেও, তিনি উহাকে চিন্তার বিষয়ীভূত করেন, ধ্যানের বিষয়ীভূত করেন, উহাতে একাগ্রচিত্ত হন। এইরূপ করিয়া উহা হইতে অর্থ ও ধর্ম সংগ্রহ করেন। ফলে তাঁহার প্রামোদ্যের উৎপত্তি হয়, প্রমুদিতের প্রীতি উৎপন্ন হয়, প্রীতি-সংযুক্তের চিত্ত শান্ত হয়, শান্তচিত্ত সুখানুভব করে, সুখীর চিত্ত সমাধিস্থ হয়। ইহা চতুর্থ বিমুক্তি-আয়তন। পুনশ্চ, ভিক্ষুকে শাস্তা অথবা কোনো সব্রহ্মচারী ধর্মদেশনা না করিলেও, এবং ভিক্ষু পূর্বোক্তরূপে অপরকে ধর্মদেশনা না করিলেও, এবং তৎকর্তৃক যথাশ্রুত এবং যথাধৃত ধর্ম তিনি আবৃত্তি না করিলেও, তিনি উহাকে চিন্তা ও ধ্যানের বিষয়ীভূত না করিলেও এবং উহাতে একাগ্রচিত্ত না হইলেও, কোনো এক সমাধি নিমিত্ত তৎকর্তৃক সুগৃহীত, সুমনসীকৃত, সুপ্রচারিত হয় এবং প্রজ্ঞা দ্বারা সুপ্রতিবিদ্ধ হয়। এইরূপে তিনি উহা হইতে অর্থ ও ধর্ম সংগ্রহ করেন। ফলে তাঁহার প্রামোদ্যের উৎপত্তি হয়, প্রমুদিতের প্রীতি উৎপন্ন হয়, প্রীতি-সংযুক্তের চিত্ত শান্ত হয়, শান্তচিত্ত সুখানুভব করে, সুখীর চিত্ত সমাধিস্থ হয়। ইহা পঞ্চম বিমুক্তি আয়তন।

(১০) কোন পঞ্চ ধর্ম সাক্ষাৎ করণীয়? পঞ্চ ধর্ম-স্কন্ধ : শীল, সমাধি, প্রজ্ঞা, বিমুক্তি, বিমুক্তি-জ্ঞান-দর্শন। এই পঞ্চ ধর্ম সাক্ষাৎ করণীয়।

তথাগত কর্তৃক সম্যকরূপে অভিসম্বুদ্ধ এই পঞ্চাশৎ ধর্ম ভূত, তথ্য, এইরূপ, অবিতথ, নিশ্চিত।

৩৫৬. ছয় ধর্ম বহু উপকারী; ছয় ধর্ম ভাবিতব্য, ছয় ধর্ম জ্ঞাতব্য, ছয় ধর্ম পরিত্যাজ্য, ছয় ধর্ম হান-ভাগীয়, ছয় ধর্ম বিশেষ-ভাগীয়, ছয় ধর্ম দুষ্প্রতিবেধ্য, ছয় ধর্ম উৎপাদনীয়, ছয় ধর্ম অভিজ্ঞেয়, ছয় ধর্ম সাক্ষাৎ করণীয়।

(১) কোন ছয় ধর্ম বহু উপকারী? ছয় ভ্রাত্রীয় জীবন যাপন : সব্রহ্মচারীগণের প্রতি ভিক্ষুর প্রকাশ্যে অথবা গোপনে কৃত মৈত্রী-সহগত কায়িক কর্ম নিঃসংশয়িতরূপে প্রতিপন্ন হয়। ইহা ভ্রাত্রীয় জীবন যাপন যাহা প্রীতি, শ্রদ্ধা, মিলন, শান্তি, সমন্বয় ও ঐক্যের প্রবর্তক। পুনশ্চ, ভিক্ষুর উক্তপ্রকার মৈত্রী-সহগত বাচিক কর্ম নিঃসংশয়িতরূপে প্রতিপন্ন হয়। ইহা ভ্রাত্রীয় জীবন যাপন যাহা প্রীতি, শ্রদ্ধা, মিলন, শান্তি, সমন্বয় ও ঐক্যের প্রবর্তক। পুনশ্চ, ভিক্ষুর মৈত্রী-সহগত মানসিক কর্ম নিঃসংশয়িতরূপে প্রতিপন্ন হয়। ইহাও ভ্রাত্রীয় জীবন যাপন যাহা প্রীতি, শ্রদ্ধা, মিলন, শান্তি, সমন্বয় ও ঐক্যের প্রবর্তক। পুনশ্চ, ভিক্ষু ধর্মানুসারে ধর্মলব্ধ সর্ব প্রকারে লাভ, এমনকি ভিক্ষাপাত্রে পতিত অন্ন পর্যন্ত নিরপেক্ষভাবে শীলবান, সব্রহ্মচারীগণের সহিত সমভাবে ভোগ করেন। ইহাও ভ্রাত্রীয় জীবন যাপন যাহা প্রীতি, শ্রদ্ধা, মিলন, শান্তি, সমন্বয় ও ঐক্যের প্রবর্তক। পুনশ্চ, ভিক্ষু সব্রহ্মচারীগণের প্রতি প্রকাশ্যে অথবা গোপনে আর্য, কান্ত, অখণ্ড, অচ্ছিদ্র, অশবল, অকল্মাষ, মুক্তিদায়ী, বিজ্ঞ-প্রশংসিত, নিষ্কলঙ্ক, সমাধি-সংবর্তনিক শীলসমন্বিত হন। ইহাও ভ্রাত্রীয় জীবনযাপন যাহা প্রীতি, শ্রদ্ধা, মিলন, শান্তি, সমন্বয় ও ঐক্যের প্রবর্তক। পুনশ্চ, ভিক্ষু যে আর্যদৃষ্টি উহার অনুগামীকে সম্যক দুঃখ-ক্ষয়ের দিকে চালিত করে, সব্রহ্মচারীগণের প্রতি প্রকাশ্যে অথবা গোপনে সেইরূপ দৃষ্টি-সমন্বিত হইয়া বিহার করেন। ইহাও ভ্রাত্রীয় জীবন যাপন যাহা প্রীতি, শ্রদ্ধা, মিলন, শান্তি, সমন্বয় ও ঐক্যের প্রবর্তক। এই ছয় ধর্ম বহু উপকারী।

(২) কোন ছয় ধর্ম ভাবিতব্য? ছয় অনুস্মৃতি-স্থান : বুদ্ধানুস্মৃতি, ধর্মানুস্মৃতি, সংঘানুস্মৃতি, শীলানুস্মৃতি, ত্যাগানুস্মৃতি, দেবতানুস্মৃতি।

এই ছয় ধর্ম ভাবিতব্য।

(৩) কোন ছয় ধর্ম জ্ঞাতব্য? ছয় আধ্যাত্মিক আয়তন : চক্ষু-আয়তন, শ্রোত্র-আয়তন, ঘ্রাণ-আয়তন, জিহ্বা-আয়তন, কায়-আয়তন, মন-আয়তন। এই ছয় ধর্ম জ্ঞাতব্য।

(৪) কোন ছয় ধর্ম পরিত্যাজ্য? ছয় তৃষ্ণা-কায় : রূপ-তৃষ্ণা, শব্দ-তৃষ্ণা, গন্ধ-তৃষ্ণা, রস-তৃষ্ণা, স্প্রষ্টব্য-তৃষ্ণা, ধর্ম-তৃষ্ণা। এই ছয় ধর্ম পরিত্যাজ্য।

(৫) কোন ছয় ধর্ম হান-ভাগীয়? ছয় অগৌরব : ভিক্ষু শাস্তার প্রতি ভক্তিহীন হইয়া ঔদ্ধত্যসহকারে বিহার করেন। ধর্মের প্রতি ভক্তিহীন হইয়া ঔদ্ধত্যসহকারে বিহার করেন। সংঘের প্রতি ভক্তিহীন হইয়া ঔদ্ধত্যসহকারে বিহার করেন। শিক্ষার প্রতি ভক্তিহীন হইয়া ঔদ্ধত্যসহকারে বিহার করেন। অপ্রমাদ ও স্বাগত সম্ভাষণে ওইরূপ ভাবাপন্ন হইয়া বিহার করেন। এই ছয় ধর্ম হান-ভাগীয়।

(৬) কোন ছয় ধর্ম বিশেষ-ভাগীয়? ছয় গৌরব : ভিক্ষু শাস্তার প্রতি ভক্তিপূর্ণ হইয়া ঔদ্ধত্যহীন হইয়া বিহার করেন। ভিক্ষু ধর্মের প্রতি ভক্তিপূর্ণ হইয়া ঔদ্ধত্যহীন হইয়া বিহার করেন। সংঘের প্রতি ভক্তিপূর্ণ হইয়া ঔদ্ধত্যহীন হইয়া বিহার করেন। শিক্ষার প্রতি ভক্তিপূর্ণ হইয়া ঔদ্ধত্যহীন হইয়া বিহার করেন। অপ্রমাদে স্বাগত সম্ভাষণে ওইরূপ ভাবাপন্ন হইয়া বিহার করেন। এই ছয় ধর্ম বিশেষ-ভাগীয়।

(৭) কোন ছয় ধর্ম দুষ্প্রতিবেধ্য? ছয় নিঃসরণীয় ধাতু। ভিক্ষু এইরূপ বলিতে পারেন, “মৈত্রী হইতে উৎপন্ন আমার চিত্তবিমুক্তি বিকশিত, অনুশীলিত, আয়ত্তীকৃত, প্রতিষ্ঠিত, অনুষ্ঠিত, বর্ধিত, সুপরিচালিত। অথচ ব্যাপাদ আমার চিত্তকে অভিভূত করিয়া রহিয়াছে।” তাঁহাকে বলিতে হইবে, “এইরূপ নহে, আয়ুষ্মান এইরূপ বলিবেন না, ভগবানের অপবাদ করিবেন না, ভগবানের অপবাদ করা উচিত নয়, ভগবান কখনোই এইরূপ বাক্যের সমর্থন করিবেন না, ইহা ভিত্তিহীন এবং অনর্থিত।” মৈত্রী-উদ্ভূত চিত্তবিমুক্তি, বিকশিত, অনুশীলিত, আয়ত্তীকৃত, প্রতিষ্ঠিত, অনুষ্ঠিত, বর্ধিত, সুপরিচালিত; অথচ ব্যাপাদ চিত্তকে অভিভূত করিয়া অবস্থান করিবে, ইহা অসম্ভব। মৈত্রী হইতে উদ্ভূত চিত্তবিমুক্তি-ইহাই ব্যাপাদের নির্গমন। ভিক্ষু এইরূপ বলিতে পারেন, “করুণা হইতে উৎপন্ন আমার চিত্তবিমুক্তি বিকশিত, অনুশীলিত, আয়ত্তীকৃত, প্রতিষ্ঠিত, অনুষ্ঠিত, বর্ধিত, সুপরিচালিত। অথচ বিহিংসা আমার চিত্তকে অভিভূত করিয়া রহিয়াছে।” তাঁহাকে বলিতে হইবে, “এইরূপ নহে, আয়ুষ্মান এইরূপ বলিবেন না, ভগবানের অপবাদ করিবেন না, ভগবানের অপবাদ করা উচিত নয়, ভগবান কখনোই এইরূপ বাক্যের সমর্থন করিবেন না, ইহা ভিত্তিহীন এবং অনর্থিত।” করুণা হইতে উদ্ভূত চিত্তবিমুক্তি বিকশিত, অনুশীলিত, আয়ত্তীকৃত, প্রতিষ্ঠিত, অনুষ্ঠিত, বর্ধিত, সুপরিচালিত; অথচ বিহিংসা চিত্তকে অভিভূত করিয়া অবস্থান করিবে, ইহা অসম্ভব। করুণা হইতে উদ্ভূত চিত্তবিমুক্তি, ইহাই বিহিংসার নির্গমন। ভিক্ষু এইরূপ বলিতে পারেন, “মুদিতা হইতে উৎপন্ন আমার চিত্তবিমুক্তি বিকশিত, অনুশীলিত, আয়ত্তীকৃত, প্রতিষ্ঠিত, অনুষ্ঠিত, বর্ধিত, সুপরিচালিত। অথচ অরতি আমার চিত্তকে অভিভূত করিয়া রহিয়াছে।” তাঁহাকে বলিতে হইবে, “এইরূপ নহে, আয়ুষ্মান এইরূপ বলিবেন না, ভগবানের অপবাদ করিবেন না, ভগবানের অপবাদ করা উচিত নয়, ভগবান কখনোই এইরূপ বাক্যের সমর্থন করিবেন না, ইহা ভিত্তিহীন এবং অনর্থিত।” মুদিতা হইতে উদ্ভূত চিত্তবিমুক্তি বিকশিত, অনুশীলিত, আয়ত্তীকৃত, প্রতিষ্ঠিত, অনুষ্ঠিত, বর্ধিত, সুপরিচালিত; অথচ অরতি চিত্তকে অভিভূত করিয়া অবস্থান করিবে, ইহা অসম্ভব। মুদিতা হইতে উদ্ভূত চিত্তবিমুক্তি, ইহাই অরতির নির্গমন। ভিক্ষু এইরূপ বলিতে পারেন, “উপেক্ষা হইতে উদ্ভূত আমার চিত্তবিমুক্তি বিকশিত, অনুশীলিত, আয়ত্তীকৃত, প্রতিষ্ঠিত, অনুষ্ঠিত, বর্ধিত, সুপরিচালিত। অথচ রাগ আমার চিত্তকে অভিভূত করিয়া রহিয়াছে।” তাঁহাকে বলিতে হইবে, “এইরূপ নহে, আয়ুষ্মান এইরূপ বলিবেন না, ভগবানের অপবাদ করিবেন না, ভগবানের অপবাদ করা উচিত নয়, ভগবান কখনোই এইরূপ বাক্যের সমর্থন করিবেন না, ইহা ভিত্তিহীন এবং অনর্থিত।” উপেক্ষা হইতে উদ্ভূত চিত্তবিমুক্তি বিকশিত, অনুশীলিত, আয়ত্তীকৃত, প্রতিষ্ঠিত, অনুষ্ঠিত, বর্ধিত, সুপরিচালিত। অথচ রাগ চিত্তকে অভিভূত করিয়া অবস্থান করিবে, ইহা অসম্ভব। উপেক্ষা হইতে উদ্ভূত চিত্তবিমুক্তি, ইহাই রাগের নির্গমন। ভিক্ষু এইরূপ বলিতে পারেন, “অনিমিত্ত হইতে উদ্ভূত আমার চিত্তবিমুক্তি বিকশিত, অনুশীলিত, আয়ত্তীকৃত, প্রতিষ্ঠিত, অনুষ্ঠিত, বর্ধিত, সুপরিচালিত। অথচ নিমিত্তানুসারী বিজ্ঞান আমার চিত্তকে অধিকার করিয়া রহিয়াছে।” তাঁহাকে এইরূপ বলিতে হইবে, “এইরূপ নহে, আয়ুষ্মান এইরূপ বলিবেন না, ভগবানের অপবাদ করিবেন না, ভগবানের অপবাদ করা উচিত নয়, ভগবান কখনোই এইরূপ বাক্যের সমর্থন করিবেন না, ইহা ভিত্তিহীন এবং অনর্থিত। অনিমিত্ত হইতে উদ্ভূত চিত্তবিমুক্তি বিকশিত, অনুশীলিত, আয়ত্তীকৃত, প্রতিষ্ঠিত, অনুষ্ঠিত, বর্ধিত, সুপরিচালিত, অথচ নিমিত্তানুসারী বিজ্ঞান চিত্তকে অধিকার করিয়া থাকিবে, ইহা অসম্ভব। অনিমিত্ত হইতে উদ্ভূত চিত্তবিমুক্তি, ইহাই সর্বনিমিত্তের নির্গমন। ভিক্ষু এইরূপ বলিতে পারেন, “আমি আছি” এই সংজ্ঞা আমার নিকট বিরক্তিকর। “আমি বিদ্যমান” এইরূপ সংজ্ঞাতে আমি গুরুত্বের আরোপ করি না। তথাপি বিচিকিৎসা, এবং সংশয় রূপ শল্য আমার চিত্তকে অভিভূত করিয়া রহিয়াছে।” তাঁহাকে বলিতে হইবে, “এইরূপ নহে, আয়ুষ্মান এইরূপ বলিবেন না, ভগবানের অপবাদ করিবেন না, ভগবানের অপবাদ করা উচিত নয়, ভগবান কখনোই এইরূপ বাক্যের সমর্থন করিবেন না, ইহা ভিত্তিহীন এবং অনর্থিত। “আমি আছি” এই সংজ্ঞা বিরক্তিকর, “আমি বিদ্যমান” এইরূপ সংজ্ঞাতে গুরুত্বের অনারোপ, অথচ বিচিকিৎসা এবং সংশয়রূপ শল্য যে চিত্তকে অভিভূত করিয়া থাকিবে ইহা অসম্ভব। “আছি” এই সংজ্ঞার উচ্ছেদ বিচিকিৎসা এবং সংশয়রূপ শল্যের নিঃসরণ। এই ছয় ধর্ম দুষ্প্রতিবেধ্য।

(৮) কোন ছয় ধর্ম উৎপাদনীয়? ছয় সতত বিহার। ভিক্ষু চক্ষু দ্বারা রূপ দর্শন করিয়া সুমনা অথবা দুর্মনা হন না, তিনি উপেক্ষা, স্মৃতি ও সম্প্রজ্ঞানসমন্বিত হইয়া বিহার করেন। শ্রোত্র দ্বারা শব্দ শ্রবণ করিয়া সুমনা অথবা দুর্মনা হন না, তিনি উপেক্ষা, স্মৃতি ও সম্প্রজ্ঞানসমন্বিত হইয়া বিহার করেন। নাসিকা দ্বারা গন্ধ আঘ্রাণ করিয়া সুমনা অথবা দুর্মনা হন না, তিনি উপেক্ষা, স্মৃতি ও সম্প্রজ্ঞানসমন্বিত হইয়া বিহার করেন। জিহ্বা দ্বারা রসাস্বাদন করিয়া সুমনা অথবা দুর্মনা হন না, তিনি উপেক্ষা, স্মৃতি ও সম্প্রজ্ঞানসমন্বিত হইয়া বিহার করেন। কায় দ্বারা স্প্রষ্টব্য স্পর্শ করিয়া সুমনা অথবা দুর্মনা হন না, তিনি উপেক্ষা, স্মৃতি ও সম্প্রজ্ঞানসমন্বিত হইয়া বিহার করেন। মন দ্বারা ধর্ম বিজ্ঞাত হইয়া সুমনা অথবা দুর্মনা হন না; উপেক্ষা, স্মৃতি ও সম্প্রজ্ঞানসমন্বিত হইয়া বিহার করেন। এই ছয় ধর্ম উৎপাদনীয়।

(৯) কোন ছয় ধর্ম অভিজ্ঞেয়? ছয় অনুত্তরীয় : দর্শন-অনুত্তরীয়, শ্রবণ-অনুত্তরীয়, লাভ-অনুত্তরীয়, শিক্ষা-অনুত্তরীয়, পরিচর্যা-অনুত্তরীয়, অনুস্মৃতি-অনুত্তরীয়, এই ছয় ধর্ম অভিজ্ঞেয়।

(১০) কোন ছয় ধর্ম সাক্ষাৎ করণীয়? ছয় অভিজ্ঞা। ভিক্ষু বহুবিধ ঋদ্ধি প্রাপ্ত হন, একক হইয়াও বহু হইতে সমর্থ হন, বহু হইয়াও একক হইতে সক্ষম হন, তিনি নিজকে আবির্ভূত ও অন্তর্হিত করেন, আকাশে গমনের ন্যায় তিনি ভিত্তি, প্রাকার ও পর্বত ভেদ করিয়া অপর পারে অবাধে গমন করেন। জলে উন্মজ্জন-নিমজ্জনের ন্যায় ভূমিতে উন্মজ্জন-নিমজ্জন করেন। তিনি ভূমিতে গমনের ন্যায় জলোপরি গমন করেন; তিনি পর্যাঙ্কাবদ্ধ হইয়া পক্ষীর ন্যায় আকাশে গমন করে। মহাঋদ্ধি ও মহানুভাব সম্পন্ন এই চন্দ্র-সূর্যকে তিনি হস্ত দ্বারা স্পর্শ করেন, পরিমর্দন করেন, সশরীরে ব্রহ্মলোক পর্যন্ত গমন করেন। তিনি দিব্য বিশুদ্ধ অলৌকিক শ্রোত্র দ্বারা দূরস্থ ও নিকটস্থ দৈব ও মনুষ্য উভয় শব্দই শ্রবণ করেন। তিনি স্বচিত্ত দ্বারা অপর সত্ত্বগণের অপর মনুষ্যগণের চিত্ত জানিতে পারেন, সরাগ চিত্তকে সরাগচিত্ত বলিয়া প্রকৃষ্টরূপে জানে, অথবা বীতরাগ চিত্তকে বীতরাগ চিত্ত বলিয়া প্রকৃষ্টরূপে জানেন। সদোষ চিত্তকে সদোষ চিত্ত বলিয়া, বীতদোষ চিত্তকে বীতদোষ চিত্ত বলিয়া, অথবা সমোহ চিত্তকে সমোহ চিত্ত বলিয়া, বীতমোহ চিত্তকে বীতমোহ চিত্ত বলিয়া, সংক্ষিপ্ত চিত্তকে সংক্ষিপ্ত চিত্ত বলিয়া, বিক্ষিপ্ত চিত্তকে বিক্ষিপ্ত চিত্ত বলিয়া, মহদ্গত চিত্তকে মহদ্গত চিত্ত বলিয়া, অমহদ্গত চিত্তকে অমহদ্গত চিত্ত বলিয়া, সউত্তর চিত্তকে সউত্তর চিত্ত বলিয়া, অনুত্তর চিত্তকে অনুত্তর চিত্ত বলিয়া, সমাহিত চিত্তকে সমাহিত চিত্ত বলিয়া, অসমাহিত চিত্তকে অসমাহিত চিত্ত বলিয়া, বিমুক্ত চিত্তকে বিমুক্ত চিত্ত বলিয়া, অথবা অবিমুক্ত চিত্তকে অবিমুক্ত রূপে জানিতে পারেন। তিনি অনেক বিধ পূর্বজন্ম স্মরণ করেন,-এক জন্ম, দুই জন্ম, তিন জন্ম, চারি জন্ম, পাঁচ জন্ম, দশ জন্ম, বিশ জন্ম, ত্রিশ জন্ম, চল্লিশ জন্ম, পঞ্চাশ জন্ম, শত জন্ম, সহস্র জন্ম, শত সহস্র জন্ম, বহু সংবর্ত কল্প, বহু বিবর্তকল্প, এমনকি বহু সংবর্ত-বিবর্তকল্পেও “ঐ স্থানে আমি ছিলাম, এই ছিল আমার নাম, এই আমার গোত্র, এই জাতি বর্ণ, এইরূপ আহার, এইরূপ সুখ-দুঃখ অনুভব, এই পরিমাণ পরমায়ু ছিল, তথা হইতে চ্যুত হইয়া অমুক স্থানে আমি উৎপন্ন হইয়াছিলাম, তথায় ছিল আমার এই নাম, এই গোত্র, এই জাতি বর্ণ, এই আহার, এই প্রকার সুখ-দুঃখানুভূতি, এই পরিমাণ পরমায়ু। সেই স্থান হইতে চ্যুত হইয়া আমি অত্র (এই যোনিতে) উৎপন্ন হইয়াছি।” এইরূপে বহু পূর্বজন্ম এবং ওই সকলের পূর্ণ বিবরণ স্মরণ করেন। তিনি বিশুদ্ধ লোকাতীত দিব্যচক্ষু দ্বারা দেখিতে পান-জীবগণ একযোনি হইতে চ্যুত হইয়া অপর যোনিতে উৎপন্ন হইতেছে, প্রকৃষ্টরূপে জানিতে পারেন, হীনোৎকৃষ্ট জাতীয় উত্তম ও অধম বর্ণের সত্ত্বগণ স্বস্ব কর্মানুসারে সুগতি-দুর্গতি প্রাপ্ত হইতেছে, এই সকল মহানুভাব জীব কায় দুশ্চরিত্রসমন্বিত, বাক্‌-দুশ্চরিত্রসমন্বিত, মন-দুশ্চরিত্রসমন্বিত, আর্যগণের নিন্দুক, মিথ্যাদৃষ্টিসম্পন্ন এবং মিথ্যাদৃষ্টি প্রণোদিত কর্ম পরিগ্রাহী হইবার ফলে দেহাবসানে মৃত্যুর পর অপায় দুর্গতিতে, বিনিপাত নিরয়ে (নরকে) উৎপন্ন হইয়াছে, অথবা এই সকল মহানুভাব জীব কায়-সুচত্রিসমন্বিত, বাক্‌-সুচরিত্রসমন্বিত, মন-সুচরিত্রসমন্বিত, আর্যগণের অনিন্দুক সম্যক দৃষ্টিসম্পন্ন এবং সম্যক দৃষ্টি প্রণোদিত কর্ম পরিগ্রাহী হইবার ফলে দেহাবসানে মৃত্যুর পর সুগতি স্বর্গলোকে উৎপন্ন হইয়াছেন, জীবগণ একযোনি হইতে চ্যুত হইয়া অপর যোনিতে উৎপন্ন হইতেছে; ইহা দিব্যচক্ষে, বিশুদ্ধ লোকাতীত অতীন্দ্রিয় দৃষ্টিতে দেখেন, প্রকৃষ্টরূপে জানেন, হীনোৎকৃষ্ট জাতীয় উত্তম-অধম বর্ণের জীবগণ আপনাপন কর্মানুসারে সুগতি ও দুর্গতি প্রাপ্ত হইতেছে। কর্মানুযায়ী গতিপ্রাপ্ত সত্ত্বগণকে জানিতে পারেন, আসবসমূহের ক্ষয় হেতু এই জগতেই অনাসব চিত্তবিমুক্তি ও প্রজ্ঞাবিমুক্তি স্বয়ং জ্ঞাত, উপলব্ধ ও প্রাপ্ত হইয়া বিহার করেন। এই ছয় ধর্ম সাক্ষাৎ করণীয়।

তথাগত কর্তৃক সম্যকরূপে অভিসম্বুদ্ধ এই ষষ্টি ধর্ম ভূত, তথ্য এইরূপ অবিতথ, নিশ্চিত।

৩৫৭. সাত ধর্ম বহু উপকারী, সাত ধর্ম ভাবিতব্য, সাত ধর্ম জ্ঞাতব্য, সাত ধর্ম পরিত্যাজ্য, সাত ধর্ম হান-ভাগীয়, সাত ধর্ম বিশেষ-ভাগীয়, সাত ধর্ম দুষ্প্রতিবেধ্য, সাত ধর্ম উৎপাদনীয়, সাত ধর্ম অভিজ্ঞেয়, সাত ধর্ম সাক্ষাৎ করণীয়।

(১) কোন সাত ধর্ম বহু উপকারী? সপ্তধন : শ্রদ্ধা-ধন, শীল-ধন, হ্রী-ধন, ঔত্তাপ্য-ধন, শ্রুত-ধন, ত্যাগ-ধন, প্রজ্ঞা-ধন। এই সাত ধর্ম বহু উপকারী।

(২) কোন সাত ধর্ম ভাবিতব্য? সপ্ত বোজ্ঝাঙ্গ : স্মৃতি, ধর্মবিচয়, বীর্য, প্রীতি, প্রশ্রব্ধি, সমাধি, উপেক্ষা। এই সাত ধর্ম ভাবিতব্য।

(৩) কোন সাত ধর্ম জ্ঞাতব্য? সপ্ত-বিজ্ঞান-স্থিতি। সত্ত্বগণ বিদ্যমান যাঁহারা নানারূপ দেহসম্পন্ন এবং নানারূপ সংজ্ঞাসম্পন্ন; যথা : কোনো কোনো মনুষ্য, দেবতা এবং বিনিপাতিক নিরয়বাসী। ইহাই প্রথম বিজ্ঞান-স্থিতি। সত্ত্বগণ বিদ্যমান যাঁহারা নানারূপ দেহসম্পন্ন কিন্তু একই রূপ সংজ্ঞাবিশিষ্ট; যথা : ব্রহ্মলোকবাসী দেবগণ যাঁহারা প্রথম ধ্যানের অনুশীলনে ওইস্থানে উৎপন্ন হইয়াছেন। ইহাই দ্বিতীয় বিজ্ঞান-স্থিতি। সত্ত্বগণ বিদ্যমান যাঁহারা একইরূপ দেহবিশিষ্ট কিন্তু নানারূপ সংজ্ঞাসম্পন্ন; যথা : আভাস্বর দেবগণ। ইহাই তৃতীয় বিজ্ঞান-স্থিতি। সত্ত্বগণ, বিদ্যমান যাঁহারা একইরূপ দেহ ও সংজ্ঞাবিশিষ্ট; যথা : শুভকৃৎস্ন দেবগণ। ইহাই চতুর্থ বিজ্ঞান-স্থিতি। সত্ত্বগণ বিদ্যমান যাঁহারা রূপ-সংজ্ঞাকে সর্বতোভাবে অতিক্রম করিয়া, প্রতিঘ-সংজ্ঞা বিনাশ করিয়া, নানাত্ব-সংজ্ঞায় উদাসীন হইয়া “আকাশ অনন্ত” এই অনুভূতির সহিত “আকাশ-অনন্ত-আয়তন” স্তরে গমন করিয়াছেন। ইহাই পঞ্চম বিজ্ঞান-স্থিতি। সত্ত্বগণ বিদ্যমান যাঁহারা “আকাশ-অনন্ত-আয়তন” সর্বতোভাবে অতিক্রম করিয়া “বিজ্ঞান অনন্ত” এই অনুভূতির সহিত “বিজ্ঞান-অনন্ত-আয়তন” স্তরে গমন করিয়াছেন। ইহাই ষষ্ঠ বিজ্ঞান-স্থিতি। সত্ত্বগণ বিদ্যমান যাঁহারা “বিজ্ঞান-অনন্ত-আয়তন” সর্বতোভাবে অতিক্রম করিয়া “কিছুই নাই” এই অনুভূতির সহিত “আকিঞ্চন আয়তন” স্তরে গমন করিয়াছেন। ইহাই সপ্তম বিজ্ঞান-স্থিতি। এই সাত ধর্ম জ্ঞাতব্য।

(৪) কোন সাত ধর্ম পরিত্যাজ্য? সাত অনুশয় : কাম-রাগ, প্রতিঘ, মিথ্যা দৃষ্টি, বিচিকিৎসা, মান, ভব-রাগ, অবিদ্যা। এই সাত ধর্ম পরিত্যাজ্য।

(৫) কোন সাত ধর্ম হান-ভাগীয়? সাত অসদ্ধর্ম। ভিক্ষু শ্রদ্ধাহীন, হ্রীহীন, ঔত্তাপ্যহীন হন; অল্প-শ্রুত, অলস, মূঢ়-স্মৃতি এবং দুষ্প্রজ্ঞ হন। এই সাত ধর্ম হান-ভাগীয়।

(৬) কোন সাত ধর্ম বিশেষ-ভাগীয়? সাত সদ্ধর্ম : ভিক্ষু শ্রদ্ধা, হ্রী, ঔত্তাপ্য সমন্বিত হন, বহু-শ্রুত ও আরব্ধ-বীর্য হন, উপস্থিত-স্মৃতিসম্পন্ন ও প্রজ্ঞাবান হন। এই সাত ধর্ম বিশেষ-ভাগীয়।

(৭) কোন সাত ধর্ম দুষ্প্রতিবেধ্য? সাত সৎপুরুষ ধর্ম। ভিক্ষু ধর্মজ্ঞ, অর্থজ্ঞ, আত্মজ্ঞ, মাত্রাজ্ঞ, কালজ্ঞ, পরিষদজ্ঞ এবং পুদ্গলজ্ঞ হন। এই সাত ধর্ম দুষ্প্রতিবেধ্য।

(৮) কোন সাত ধর্ম উৎপাদনীয়? সাত সংজ্ঞা : অনিত্য-সংজ্ঞা, অনাত্ম-সংজ্ঞা, অশুভ-সংজ্ঞা, অমঙ্গল-সংজ্ঞা, প্রহাণ-সংজ্ঞা, বিরাগ-সংজ্ঞা, নিরোধ-সংজ্ঞা। এই সাত ধর্ম দুষ্প্রতিবেধ্য।

(৯) কোন সাত ধর্ম অভিজ্ঞেয়? সাত নির্দেশ বস্তু : ভিক্ষু শিক্ষা গ্রহণে তীব্র অনুরাগবিশিষ্ট হন, ভবিষ্যতে ও উহার গ্রহণে ওইরূপ মনোবিশিষ্টই হন। ধর্মে অন্তর্দৃষ্টি লাভে, তৃষ্ণার দমনে, নির্জন বাসে, বীর্যারম্ভে, স্মৃতি-কুশলতায়, দৃষ্টি-প্রতিবেধে ওইরূপই মনোভাববিশিষ্ট হন। এই সাত ধর্ম অভিজ্ঞেয়।

(১০) কোন সাত ধর্ম সাক্ষাৎ করণীয়? সাত ক্ষীণাসব-বল। ক্ষীণাসব ভিক্ষুর নিকট সর্ব সংস্কারের অনিত্যতা সম্যক প্রজ্ঞা দ্বারা যথারূপ সুদৃষ্ট হয়। ইহা ভিক্ষুর বল স্বরূপ, যে বল হেতু তিনি “আমার আসবসমূহ বিনষ্ট” এইরূপ আসবক্ষয়ের জ্ঞানে উপনীত হন। পুনশ্চ, অনাসব ভিক্ষুর নিকট অগ্নিকুণ্ড-সম কামসমূহ সম্যক প্রজ্ঞা দ্বারা যথা : রূপ সৃদৃষ্ট হয়, ইহা ক্ষীণাসব ভিক্ষুর বলস্বরূপ, যে বল-হেতু তিনি “আমার আসবসমূহ বিনষ্ট” এইরূপ আসবক্ষয়ের জ্ঞানে উপনীত হন। পুনশ্চ, ক্ষীণাসব ভিক্ষুর চিত্ত বিবেকগামী, বিবেক-প্রবণ, বিবেক-প্রাগ্‌ভার, বিবেকস্থ, নৈষ্কাম্যাভিরত সম্পূর্ণরূপে আসবস্থানীয় সর্ব ধর্মের অতীত হয়। ইহা ক্ষীণাসব ভিক্ষুর বলস্বরূপ, যে বল হেতু তিনি “আমার আসবসমূহ বিনষ্ট” এইরূপ আসবক্ষয়ের জ্ঞানে উপনীত হন। পুনশ্চ, ক্ষীণাসব ভিক্ষু কর্তৃক চারিস্মৃতি-প্রস্থান ভাবিত হয়, সুভাবিত হয়। ইহা ক্ষীণাসব ভিক্ষুর বলস্বরূপ, যে বলহেতু তিনি “আমার আসবসমূহ বিনষ্ট” এইরূপ আসবক্ষয়ের জ্ঞানে উপনীত হন। পুনশ্চ, ক্ষীণাসব ভিক্ষুর পঞ্চইন্দ্রিয় ভাবিত হয়, সুভাবিত হয়। ইহা ক্ষীণাসব ভিক্ষুর বলস্বরূপ, যে বলহেতু তিনি “আমার আসবসমূহ বিনষ্ট” এইরূপ আসবক্ষয়ের জ্ঞানে উপনীত হন, পুনশ্চ, ক্ষীণাসব ভিক্ষুর সপ্তবোধ্যঙ্গ ভাবিত হয়, সুভাবিত হয়। ইহা ক্ষীণাসব ভিক্ষুর বলস্বরূপ, যে বলহেতু তিনি “আমার আসবসমূহ বিনষ্ট” এইরূপ আসবক্ষয়ের জ্ঞানে উপনীত হন। পুনশ্চ, ক্ষীণাসব ভিক্ষুর আর্য অষ্টাঙ্গিক মার্গ ভাবিত হয়, সুভাবিত হয়। ইহা ক্ষীণাসব ভিক্ষুর বলস্বরূপ, যে বলহেতু তিনি “আমার আসবসমূহ বিনষ্ট” এইরূপ আসবক্ষয়ের জ্ঞানে উপনীত হন। এই সাত ধর্ম সাক্ষাৎ করণীয়?

তথাগত কর্তৃক সম্যকরূপে অভিসম্বুদ্ধ এই সপ্ততি ধর্ম ভূত, তথ্য এইরূপ অবিতথ, নিশ্চিত।

প্রথম ভাণবার সমাপ্ত।

৩৫৮. আট ধর্ম বহু উপকারী। আট ধর্ম ভাবিতব্য, আট ধর্ম জ্ঞাতব্য, আট ধর্ম পরিত্যাজ্য, আট ধর্ম হান-ভাগীয়, আট ধর্ম বিশেষ-ভাগীয়, আট ধর্ম দুষ্প্রতিবেধ্য, আট ধর্ম উৎপাদনীয়, আট ধর্ম অভিজ্ঞেয়, আট ধর্ম সাক্ষাৎ করণীয়।

(১) কোন আট ধর্ম বহু উপকারী? আদি ব্রহ্মচর্য্য সম্বন্ধীয় অপ্রাপ্ত প্রজ্ঞার প্রাপ্তি, প্রাপ্তির বৃদ্ধি, বিপুলতা, ভাবনা এবং পূর্ণতার অনুকূল আট হেতু ও আট প্রত্যয়। বন্ধুগণ, কেহ শাস্তা অথবা গুরুস্থানীয় অপর কোনো সব্রহ্মচারীর নিকট অবস্থান করেন, যাহাতে তিনি তীব্র হ্রী-ঔত্তাপ্য, প্রেম ও গৌরবে প্রতিষ্ঠিত হন। ইহা প্রথম হেতু, প্রথম প্রত্যয়। ওই অবস্থায় তিনি সময়ে সময়ে তাঁহাদের নিকট গমন করিয়া প্রশ্ন জিজ্ঞাসা করেন, অনুসন্ধান করেন, “ভন্তে, ইহা কিরূপ? ইহার অর্থ কী?” আয়ুষ্মানগণ উত্তরে যাহা অপ্রকাশিত তাহা প্রকাশ করেন, অসরলকে সরল করেন, অনেক প্রকার সংশয়জনক বিষয়ে সংশয় দূর করেন। ইহা দ্বিতীয় হেতু, দ্বিতীয় প্রত্যয়। ওই ধর্ম শ্রবণ করিয়া তিনি বিশুদ্ধ দেহে ও মনে উহা পালন করেন। ইহা তৃতীয় হেতু, তৃতীয় প্রত্যয়। পুনশ্চ, ভিক্ষু শীলবান হন, তিনি প্রাতিমোক্ষ-সংযম দ্বারা সংযত হইয়া বিহার করেন, আচার-গোচরসম্পন্ন হইয়া অনুমাত্র পাপে ভয়দর্শী হইয়া শিক্ষাপদসমূহ গ্রহণপূর্বক উহাতে শিক্ষিত হন। ইহা চতুর্থ হেতু, চতুর্থ প্রত্যয়। পুনশ্চ, ভিক্ষু বহু-শ্রুত, শ্রুত-ধর, এবং শ্রুত-সন্নিচয় হন, যে-সকল ধর্ম আদিতে কল্যাণময়, মধ্যে কল্যাণময়, অন্তে কল্যাণময়, যাহা অর্থ ও ব্যঞ্জনসম্পন্ন যাহা সর্বাঙ্গীন পূর্ণতাপ্রাপ্ত ও বিশুদ্ধ ব্রহ্মচর্যের প্রকাশক ওই সকল ধর্মে বহু-শ্রুত হন, উহাদের ধারক হন, ওই সকল ধর্ম আবৃত্তি দ্বারা তৎকর্তৃক সুরক্ষিত হয়, তিনি ওই সকলে একাগ্র-চিত্ত হন এবং অন্তর্দৃষ্টি দ্বারা উহাতে গভীরভাবে প্রবেশ করেন। ইহা পঞ্চম হেতু, পঞ্চম প্রত্যয়। পুনশ্চ, ভিক্ষু অকুশলধর্মসমূহের দূরীকরণের নিমিত্ত কুশলধর্মসমূহের উৎপাদনের নিমিত্ত আরব্ধ-বীর্য, অবিচলিত, দৃঢ় পরাক্রমশালী এবং কুশলধর্মসমূহে অচ্যুত হইয়া বিহার করেন। ইহা ষষ্ঠ হেতু, ষষ্ঠ প্রত্যয়। পুনশ্চ, ভিক্ষু স্মৃতি-মান হন, শ্রেষ্ঠ স্মৃতি ও প্রজ্ঞাসম্পন্ন হন, বহু পূর্বে কৃত এবং ভাষিতের স্মরণ করেন, অনুস্মরণ করেন। ইহা সপ্তম হেতু, সপ্তম প্রত্যয়। পুনশ্চ, ভিক্ষু পঞ্চ উপাদান স্কন্ধে উদয়-ব্যয়-দর্শী হইয়া বিহার করেন, “ইহা রূপ, ইহা রূপের সমুদয়, ইহা রূপের বিলয়, ইহা বেদনা, ইহা বেদনার সমুদয়, ইহা বেদনার বিলয়, ইহা সংস্কার, ইহা সংস্কারের সমুদয়, ইহা সংস্কারের বিলয়, ইহা বিজ্ঞান, ইহা বিজ্ঞানের সমুদয়, ইহা বিজ্ঞানের বিলয়।” ইহা অষ্টম হেতু, অষ্টম প্রত্যয়। এই আট ধর্ম বহু উপকারী।

(২) কোন আট ধর্ম ভাবিতব্য? আর্য অষ্টাঙ্গিক মার্গ; যথা : সম্যক দৃষ্টি, সম্যক সংকল্প, সম্যক বাক্য, সম্যক কর্মান্ত, সম্যক আজীব, সম্যক ব্যায়াম, সম্যক স্মৃতি, সম্যক সমাধি। এই আট ধর্ম ভাবিতব্য।

(৩) কোন আট ধর্ম জ্ঞাতব্য? আট লোকধর্ম : লাভ, অলাভ, অযশ, যশ, নিন্দা, প্রশংসা, সুখ, দুঃখ। এই আট ধর্ম জ্ঞাতব্য।

(৪) কোন আট ধর্ম পরিত্যাজ্য? অষ্ট মিথ্যাত্ব : মিথ্যাদৃষ্টি, মিথ্যা সংকল্প, মিথ্যা বাক্য, মিথ্যা কর্মান্ত, মিথ্যা আজীব, মিথ্যা ব্যায়াম, মিথ্যা স্মৃতি, মিথ্যা সমাধি। এই আট ধর্ম পরিত্যাজ্য।

(৫) কোন আট ধর্ম হীন-ভাগীয়? আট আলস্যের ভিত্তি : ভিক্ষুর করণীয় কর্তব্য আছে। তাঁহার মনে এইরূপ হয়, “আমাকে কর্তব্য করিতে হইবে, কর্তব্য কর্ম করিতে হইলে আমার দেহ ক্লান্ত হইবে, তবে এইবার শয়ন করি।” তিনি শয়ন করেন, অকৃতের করণার্থ, অসম্পাদিতের সম্পাদনার্থ, অলব্ধের লাভার্থ তিনি প্রয়াস করেন না। ইহাই প্রথম আলস্যের ভিত্তি। পুনশ্চ, ভিক্ষুর করণীয় কর্তব্য আছে। তাঁহার মনে এইরূপ হয়, “আমি কর্ম করিয়াছি” কর্ম করিতে গিয়া আমার দেহ ক্লান্ত হইয়াছে, এইবার আমি শয়ন করি।” তিনি শয়ন করেন, অকৃতের করণার্থ, অসম্পাদিতের সম্পাদনার্থ, অলব্ধের লাভার্থ তিনি প্রয়াস করেন না। ইহাই দ্বিতীয় আলস্যের ভিত্তি। পুনশ্চ, ভিক্ষুকে পথ ভ্রমণ করিতে হইবে। তাঁহার মনে এইরূপ হয়, “আমাকে পথ ভ্রমণ করিতে হইবে, উহা করিতে হইলে আমার দেহ ক্লান্ত হইবে, এইবার আমি শয়ন করি।” তিনি শয়ন করেন, অকৃতের করণার্থ, অসম্পাদিতের সম্পাদনার্থ, অলব্ধের লাভার্থ তিনি প্রয়াস করেন না। ইহা তৃতীয় আলস্যের ভিত্তি। পুনশ্চ, ভিক্ষু পথ ভ্রমণরত হইয়াছেন। তাঁহার মনে এইরূপ হয়, “আমি পথ ভ্রমণ করিয়াছি, এইরূপে আমার দেহ ক্লান্ত হইয়াছে, এইবার আমি শয়ন করি।” তিনি শয়ন করেন, অকৃতের করণার্থ, অসম্পাদিতের সম্পাদনার্থ, অলব্ধের লাভার্থ তিনি প্রয়াস করেন না। ইহা চতুর্থ আলস্যের ভিত্তি। পুনশ্চ, ভিক্ষু গ্রাম অথবা নিগমে পিণ্ডার্থ ভ্রমণ করিয়া হীন অথবা প্রণীত ভোজ্য পর্যাপ্তরূপে লাভ করেন না। তাঁহার মনে এইরূপ হয়, “আমি গ্রাম অথবা নিগমে পিণ্ডার্থ ভ্রমণ করিয়া হীন অথবা উৎকৃষ্ট ভোজ্য পর্যাপ্তরূপে প্রাপ্ত হই নাই, আমার দেহ ক্লান্ত ও অকর্মণ্য হইয়াছে, এইবার আমি শয়ন করি।” তিনি শয়ন করেন, অকৃতের করণার্থ, অসম্পাদিতের সম্পাদনার্থ, অলব্ধের লাভার্থ তিনি প্রয়াস করেন না। ইহা পঞ্চম আলস্যের ভিত্তি। পুনশ্চ, ভিক্ষু পূর্বোক্তরূপে পিণ্ডার্থ ভ্রমণ করিয়া হীন অথবা উৎকৃষ্ট ভোজ্য পর্যাপ্তরূপে প্রাপ্ত হন, তাঁহার মনে এইরূপ হয়, “আমি গ্রাম অথবা নিগমে পিণ্ডার্থ ভ্রমণ করিয়া হীন অথবা উৎকৃষ্ট ভোজ্য পর্যাপ্ত পরিমাণে লাভ করিয়াছি, এইরূপে আমার দেহ গুরুভার এবং অকর্মণ্য হইয়াছে, এইবার আমি শয়ন করি।” তিনি শয়ন করেন, অকৃতের করণার্থ, অসম্পাদিতের সম্পাদনার্থ, অলব্ধের লাভার্থ তিনি প্রয়াস করেন না। ইহাই ষষ্ঠ আলস্যের ভিত্তি। পুনশ্চ, ভিক্ষু অল্পমাত্র অসুস্থতা অনুভব করেন। তাঁহার মনে এইরূপ হয়, “আমি অল্পমাত্র অসুস্থতা অনুভব করিতেছি, এই অবস্থায় আমার শয়ন করা উচিত, এইবার আমি শয়ন করি।” তিনি শয়ন করেন, অকৃতের করণার্থ, অসম্পাদিতের সম্পাদনার্থ, অলব্ধের লাভার্থ তিনি প্রয়াস করেন না। ইহা সপ্তম আলস্যের ভিত্তি। পুনশ্চ, ভিক্ষু রোগমুক্ত হন, তিনি অনতিকাল পূর্বে নিরাময় হইয়াছেন। তাঁহার মনে এইরূপ হয়, “আমি রোগমুক্ত হইয়াছি, অনতিকাল পূর্বে নিরাময় হইয়াছি, আমার দেহ দুর্বল ও অকর্মণ্য, আমি শয়ন করি।” তিনি শয়ন করেন, অকৃতের করণার্থ, অসম্পাদিতের সম্পাদনার্থ, অলব্ধের লাভার্থ তিনি প্রয়াস করেন না। ইহা অষ্টম আলস্যের ভিত্তি। এই আট ধর্ম হান-ভাগীয়।

(৬) কোন আট ধর্ম বিশেষ-ভাগীয়? কোনো বিশিষ্ট কর্ম সম্পাদনের আট ভিত্তি। ভিক্ষুর কর্তব্য কর্ম আছে। তাঁহার মনে এইরূপ হয়, “আমাকে কর্তব্য কর্ম করিতে হইবে, কিন্তু উহা করিতে হইলে বুদ্ধদিগের উপদেশে মনঃসংযোগ করা আমার পক্ষে সুকর হইবে না, আমি অপ্রাপ্তের প্রাপ্তির নিমিত্ত, অসম্পাদিতের সম্পাদনার্থ, অলব্ধের লাভার্থ বীর্য প্রয়োগ করিব।” ওই উদ্দেশ্যে তিনি বীর্য প্রয়োগ করেন। ইহাই প্রথম ভিত্তি। পুনশ্চ, ভিক্ষুর কর্তব্য কর্ম আছে। তাঁহার এইরূপ মনে হয়, “আমি কর্ম করিয়াছি, কিন্তু উহা করিতে গিয়া আমি বুদ্ধগণের উপদেশে মনঃসংযোগ করিতে পারি নাই, আমি অপ্রাপ্তের প্রাপ্তির নিমিত্ত, অসম্পাদিতের সম্পাদনার্থ, অলব্ধের লাভার্থ বীর্য প্রয়োগ করিব।” ওই উদ্দেশ্যে তিনি বীর্য প্রয়োগ করেন। ইহা দ্বিতীয় ভিত্তি। পুনশ্চ, ভিক্ষুকে পথ ভ্রমণ করিতে হইবে। তাঁহার মনে এইরূপ হয়, “আমাকে পথ ভ্রমণ করিতে হইবে, উহা করিতে হইলে বুদ্ধগণের উপদেশে মনঃসংযোগ করা আমার পক্ষে সুকর হইবে না, আমি অপ্রাপ্তের প্রাপ্তির নিমিত্ত, অসম্পাদিতের সম্পাদনার্থ, অলব্ধের লাভার্থ বীর্য প্রয়োগ করিব।” ওই উদ্দেশ্যে তিনি বীর্য প্রয়োগ করেন। ইহা তৃতীয় ভিত্তি। পুনশ্চ, ভিক্ষু পথ ভ্রমণে রত হন। তাঁহার মনে এইরূপ হয়, “আমি ভ্রমণ করিয়াছি, উহা করিতে গিয়া আমি বুদ্ধগণের উপদেশে মনঃসংযোগ করিতে পারি নাই। আমি অপ্রাপ্তের প্রাপ্তির নিমিত্ত, অসম্পাদিতের সম্পাদনার্থ, অলব্ধের লাভার্থ বীর্য প্রয়োগ করিব।” ওই উদ্দেশ্যে তিনি বীর্য প্রয়োগ করেন। ইহা চতুর্থ ভিত্তি। পুনশ্চ, ভিক্ষু গ্রাম অথবা নিগমে পিণ্ডার্থ ভ্রমণ করিয়া হীন অথবা উৎকৃষ্ট ভোজ্য পর্যাপ্তরূপে প্রাপ্ত হন না। তাঁহার মনে এইরূপ হয়, “আমি গ্রাম অথবা নিগমে পিণ্ডার্থ ভ্রমণ করিয়া হীন অথবা উৎকৃষ্ট ভোজ্য পর্যাপ্তরূপে প্রাপ্ত হই নাই, এইরূপে আমার দেহ লঘু এবং কর্মণ্য হইয়াছে, আমি অপ্রাপ্তের প্রাপ্তির নিমিত্ত, অসম্পাদিতের সম্পাদনার্থ, অলব্ধের লাভার্থ বীর্য প্রয়োগ করিব।” ওই উদ্দেশ্যে তিনি বীর্য প্রয়োগ করেন। ইহা পঞ্চম ভিত্তি। পুনশ্চ, ভিক্ষু গ্রাম অথবা নিগমে পিণ্ডার্থ ভ্রমণ করিয়া হীন অথবা উৎকৃষ্ট ভোজ্য পর্যাপ্তরূপে প্রাপ্ত হন। তাঁহার মনে এইরূপ হয়, “আমি গ্রাম অথবা নিগমে পিণ্ডার্থ ভ্রমণ করিয়া হীন অথবা উৎকৃষ্ট ভোজ্য পর্যাপ্তরূপে প্রাপ্ত হইয়াছি, এইরূপে আমার দেহ বলসম্পন্ন এবং কর্মণ্য হইয়াছে, এইবার আমি অপ্রাপ্তের প্রাপ্তির নিমিত্ত, অসম্পাদিতের সম্পাদনার্থ, অলব্ধের লাভার্থ বীর্য প্রয়োগ করিব।” ওই উদ্দেশ্যে তিনি বীর্য প্রয়োগ করেন। ইহা ষষ্ঠ ভিত্তি। পুনশ্চ, ভিক্ষু অল্পমাত্র অসুস্থতা অনুভব করেন। তাঁহার মনে এইরূপ হয়, “আমি অল্পমাত্র অসুস্থতা অনুভব করিতেছি, কিন্তু আমার অসুস্থতা বৃদ্ধিপ্রাপ্ত হইবার সম্ভাবনা আছে, অতএব আমি অপ্রাপ্তের প্রাপ্তির নিমিত্ত, অসম্পাদিতের সম্পাদনার্থ, অলব্ধের লাভার্থ বীর্য প্রয়োগ করিব।” ওই উদ্দেশ্যে তিনি বীর্য প্রয়োগ করেন। ইহা সপ্তম ভিত্তি। পুনশ্চ, ভিক্ষু রোগমুক্ত হন, তিনি অনতিকাল পূর্বে নিরাময় হইয়াছেন। তাঁহার মনে এইরূপ হয়, “আমি রোগমুক্ত হইয়াছি, অনতিকাল পূর্বে নিরাময় হইয়াছি, কিন্তু রোগের পুনরাবির্ভাবের সম্ভাবনা আছে, অতএব আমি অপ্রাপ্তের প্রাপ্তির নিমিত্ত, অসম্পাদিতের সম্পাদনার্থ, অলব্ধের লাভার্থ বীর্য প্রয়োগ করিব।” ওই উদ্দেশ্যে তিনি বীর্য প্রয়োগ করেন। ইহা অষ্টম ভিত্তি। এই আট ধর্ম বিশেষ-ভাগীয়।

(৭) কোন আট ধর্ম দুষ্প্রতিবেধ্য? ব্রহ্মচর্য্য বাসের আট অক্ষণ অসময়। জগতে তথাগত অর্হৎ সম্যকসম্বুদ্ধের আবির্ভাব হইয়াছে, উপশম ও পরিনির্বাণদায়ী, সম্বোধগামী সুগত-প্রজ্ঞাপিত ধর্ম উপদিষ্ট হইয়াছে; কিন্তু এই পুরুষ ওই সময় নিরয়ে উৎপন্ন হইয়াছে। ব্রহ্মচর্য্য বাসের এই প্রথম অক্ষণ অসময়। পুনশ্চ, জগতে তথাগত অর্হৎ সম্যকসম্বুদ্ধের আবির্ভাব হইয়াছে, উপশম ও পরিনির্বাণদায়ী, সম্বোধগামী সুগত-প্রজ্ঞাপিত ধর্ম উপদিষ্ট হইয়াছে; কিন্তু এই পুরুষ ওই সময় পশুযোনিতে উৎপন্ন হইয়াছে; ব্রহ্মচর্য্য বাসের এই দ্বিতীয় অক্ষণ অসময়! পুনশ্চ, জগতে তথাগত অর্হৎ সম্যকসম্বুদ্ধের আবির্ভাব হইয়াছে, উপশম ও পরিনির্বাণদায়ী, সম্বোধগামী সুগত-প্রজ্ঞাপিত ধর্ম উপদিষ্ট হইয়াছে; কিন্তু এই পুরুষ ওই সময় প্রেতলোকে উৎপন্ন হইয়াছে, ব্রহ্মচর্য্য বাসের এই তৃতীয় অক্ষণ অসময়। পুনশ্চ, জগতে তথাগত অর্হৎ সম্যকসম্বুদ্ধের আবির্ভাব হইয়াছে, উপশম ও পরিনির্বাণদায়ী, সম্বোধগামী সুগত-প্রজ্ঞাপিত ধর্ম উপদিষ্ট হইয়াছে; কিন্তু এই পুরুষ ওই সময় অসুর দেহ প্রাপ্ত হইয়াছে, ব্রহ্মচর্য্য বাসের এই চতুর্থ অক্ষণ অসময়। পুনশ্চ, জগতে তথাগত অর্হৎ সম্যকসম্বুদ্ধের আবির্ভাব হইয়াছে, উপশম ও পরিনির্বাণদায়ী, সম্বোধগামী সুগত-প্রজ্ঞাপিত ধর্ম উপদিষ্ট হইয়াছে; কিন্তু এই পুরুষ ওই সময় দীর্ঘায়ু হইয়া কোন দেবলোকে উৎপন্ন হইয়াছে, ব্রহ্মচর্য্য বাসের এই পঞ্চম অক্ষণ অসময়। পুনশ্চ, জগতে তথাগত অর্হৎ সম্যকসম্বুদ্ধের আবির্ভাব হইয়াছে, উপশম ও পরিনির্বাণদায়ী, সম্বোধগামী সুগত-প্রজ্ঞাপিত ধর্ম উপদিষ্ট হইয়াছে; কিন্তু এই পুরুষ ওই সময় প্রত্যন্ত জনপদে জ্ঞানহীন ম্লেচ্ছদিগের মধ্যে পুনর্জন্ম লাভ করিয়াছে, যেখানে ভিক্ষু, ভিক্ষুণী, উপাসক, উপাসিকাদিগের গতি নাই। ব্রহ্মচর্য্য বাসের ইহা ষষ্ঠ অক্ষণ অসময়। পুনশ্চ, জগতে তথাগত অর্হৎ সম্যকসম্বুদ্ধের আবির্ভাব হইয়াছে, উপশম ও পরিনির্বাণদায়ী, সম্বোধগামী সুগত-প্রজ্ঞাপিত ধর্ম উপদিষ্ট হইয়াছে; কিন্তু এই পুরুষ ওই সময় মধ্য দেশে জন্মগ্রহণ করিয়াছে, কিন্তু মিথ্যাদৃষ্টি ও বিপরীত দর্শনসম্পন্ন-দান নাই, যজ্ঞ নাই, হবন নাই, সুকৃতি দুষ্কৃতির ফল নাই, ইহলোক নাই, পরলোক নাই, মাতা-পিতা নাই, ঔপপাতিক সত্ত্ব নাই, পূর্ণতাপ্রাপ্ত সম্যক দৃষ্টিসম্পন্ন শ্রমণ-ব্রাহ্মণ নাই যাঁহারা ইহলোক ও পরলোক স্বয়ং জানিয়া ও সাক্ষাৎ করিয়া উহার প্রকাশ করেন।” ইহা ব্রহ্মচর্য্য বাসের সপ্তম অক্ষণ অসময়। পুনশ্চ, জগতে তথাগত অর্হৎ সম্যকসম্বুদ্ধের আবির্ভাব হইয়াছে, উপশম ও পরিনির্বাণদায়ী, সম্বোধগামী সুগত-প্রজ্ঞাপিত ধর্ম উপদিষ্ট হইয়াছে; কিন্তু এই পুরুষ ওই সময় মধ্যদেশে পুনর্জন্ম লাভ করিয়া দুষ্প্রজ্ঞ, জড়, বধির ও মূক হইয়াছে, সুভাষিত অথবা দুর্ভাষিতের অর্থ গ্রহণ করিতে অক্ষম। ইহা ব্রহ্মচর্য্য বাসের অষ্টম অক্ষণ অসময়। এই আট ধর্ম দুষ্প্রতিবেধ্য?

(৮) কোন আট ধর্ম উৎপাদনীয়? আট মহাপুরুষ-বিতর্ক “এই ধর্ম যিনি অল্পেচ্ছু তাঁহার জন্য, যিনি মহেচ্ছু তাঁহার জন্য নহে; যিনি সন্তুষ্ট তাঁহার জন্য, যিনি অসন্তুষ্ট তাঁহার জন্য নহে; প্রবিবিক্তের জন্য, সঙ্গপ্রিয়ের জন্য নহে; যিনি আরব্ধবীর্য তাঁহার জন্য, অলসের জন্য নহে; যিনি প্রত্যুৎপন্নমতি তাঁহার জন্য, যিনি মূঢ়-স্মৃতি তাঁহার জন্য নহে, যিনি সমাহিত তাঁহার জন্য, অসমাহিতের জন্য নহে; প্রজ্ঞাবানের জন্য, প্রজ্ঞাহীনের জন্য নহে; যিনি প্রপঞ্চ হীনতায় আনন্দ লাভ করেন, তাঁহার জন্য, প্রপঞ্চ-যুক্তের জন্য নহে।” এই আট ধর্ম উৎপাদনীয়।

(৯) কোন আট ধর্ম অভিজ্ঞেয়? আট অভিভূ আয়তন। কেহ অধ্যাত্মে রূপ-সংজ্ঞী হইয়া বাহিরে সুবর্ণ অথবা দুর্বর্ণরূপ ক্ষুদ্ররূপে দর্শন করেন, তিনি উহা অভিভূত করিয়া “জানিতেছি, দেখিতেছি” এইরূপ সংজ্ঞা উৎপাদন করেন। ইহা প্রথম অভিভূ-আয়তন। কেহ অধ্যাত্মে রূপ-সংজ্ঞী হইয়া বাহিরে সুবর্ণ অথবা দুর্বর্ণ অপ্রমেয় রূপ দর্শন করেন, তিনি উহা অভিভূত করিয়া “জানিতেছি, দেখিতেছি” এইরূপ সংজ্ঞা উৎপাদন করেন। ইহা দ্বিতীয় অভিভূ-আয়তন। কেহ অধ্যাত্মে অরূপ-সংজ্ঞী হইয়া বাহিরে সুবর্ণ অথবা দুর্বর্ণ রূপ ক্ষুদ্ররূপে দর্শন করেন, তিনি উহা অভিভূত করিয়া “জানিতেছি, দেখিতেছি” এইরূপ সংজ্ঞা উৎপাদন করেন। ইহা তৃতীয় অভিভূ-আয়তন। কেহ অধ্যাত্মে-অরূপ-সংজ্ঞী হইয়া বাহিরে সুবর্ণ অথবা দুর্বর্ণ অপ্রমেয় রূপ দর্শন করেন, তিনি উহা অভিভূত করিয়া “জানিতেছি, দেখিতেছি”, এইরূপ সংজ্ঞা উৎপাদন করেন। ইহা চতুর্থ অভিভূ-আয়তন। কেহ অধ্যাত্মে অরূপ-সংজ্ঞী হইয়া বাহিরে রূপ দর্শন করেন-নীল, নীলবর্ণ, নীল-নিদর্শন, নীলোভাস; যথা : নীল, নীলবর্ণ, নীল-নিদর্শন, নীলোভাস সম্পন্ন উমা পুষ্প, অথবা উভয় দিক সুমার্জিত নীল, নীলবর্ণ, নীল-নিদর্শন, নীলোভাস বারাণসীর বস্ত্র; এইরূপ অধ্যাত্মে অরূপ-সংজ্ঞী হইয়া বাহিরে রূপ দর্শন করেন-নীল, নীলবর্ণ, নীল-নিদর্শন, নীলোভাস, তিনি উহা অভিভূত করিয়া “জানিতেছি, দেখিতেছি” এইরূপ সংজ্ঞা উৎপাদন করেন। ইহা পঞ্চম অভিভূ-আয়তন। কেহ অধ্যাত্মে অরূপ-সংজ্ঞী হইয়া বাহিরে রূপ দর্শন করেন-পীত, পীতবর্ণ, পীত-নিদর্শন, পীতোভাস; যথা : পীত, পীতবর্ণ, পীত-নিদর্শন, পীতোভাস কর্ণিকার পুষ্প, অথবা উভয় দিক সুমার্জিত পীত, পীতবর্ণ, পীত-নিদর্শন, পীতোভাস বারাণসীর বস্ত্র; এইরূপ অধ্যাত্মে অরূপ-সংজ্ঞী হইয়া বাহিরে রূপ দর্শন করেন-পীত, পীত-বর্ণ, পীত-নিদর্শন, পীতোভাস, তিনি উহা অভিভূত করিয়া “জানিতেছি, দেখিতেছি”, এইরূপ সংজ্ঞা উৎপাদন করেন। ইহা ষষ্ঠ অভিভূ-আয়তন। কেহ অধ্যাত্মে অরূপ-সংজ্ঞী হইয়া বাহিরে রূপ দর্শন করেন-লোহিত, লোহিত-বর্ণ, লোহিত-নিদর্শন, লোহিতোভাস; যথা : লোহিত, লোহিত-বর্ণ, লোহিত-নিদর্শন লোহিতোভাস বন্ধুজীবক পুষ্প অথবা উভয়দিক সুমার্জিত লোহিত, লোহিত-বর্ণ, লোহিত-নিদর্শন, লোহিতোভাস বারাণসীর বস্ত্র; এইরূপ অধ্যাত্মে অরূপ-সংজ্ঞী হইয়া বাহিরে রূপ দর্শন করেন-লোহিত, লোহিত-বর্ণ, লোহিত-নিদর্শন, লোহিতোভাস, তিনি উহা অভিভূত করিয়া “জানিতেছি, দেখিতেছি”, এইরূপ সংজ্ঞা, উৎপাদন করেন। ইহা সপ্তম অভিভূ-আয়তন। কেহ অধ্যাত্মে অরূপ-সংজ্ঞী হইয়া বাহিরে রূপ দর্শন করেন-শুভ্র, শুভ্র-বর্ণ, শুভ্র-নিদর্শন, শুভ্রোভাস; যথা : শুভ্র, শুভ্র-বর্ণ, শুভ্র-নিদর্শন, শুভ্রোভাস ওষধি-তারকা, অথবা উভয়দিক সুমার্জিত শুভ্র, শুভ্র-বর্ণ, শুভ্র-নিদর্শন, শুভ্রোভাস বারাণসীর বস্ত্র; এইরূপ অধ্যাত্মে অরূপ-সংজ্ঞী হইয়া বাহিরে রূপ দর্শন করেন-শুভ্র, শুভ্র-বর্ণ, শুভ্র-নিদর্শন, শুভ্রোভাস, তিনি উহা অভিভূত করিয়া “জানিতেছি, দেখিতেছি” এইরূপ সংজ্ঞা উৎপাদন করেন। ইহা অষ্টম অভিভূ-আয়তন। এই আট ধর্ম অভিজ্ঞেয়।

(১০) কোন আট ধর্ম সাক্ষাৎ করণীয়? আট বিমোক্ষ। রূপী রূপ দর্শন করে। ইহা প্রথম বিমোক্ষ। অধ্যাত্মে অরূপ-সংজ্ঞী বাহিরে রূপ দর্শন করে। ইহা দ্বিতীয় বিমোক্ষ। “সুন্দর!” এই চিন্তায় অভিনিবিষ্ট হয়। ইহা তৃতীয় বিমোক্ষ। রূপ-সংজ্ঞাকে সর্বতোভাবে অতিক্রম করিয়া, প্রতিঘ সংজ্ঞা বিনাশ করিয়া, নানাত্ব সংজ্ঞায় উদাসীন হইয়া “আকাশ-অনন্ত” এই অনুভূতির সহিত আকাশ-অনন্ত-আয়তন উপলব্ধি করিয়া বিহার করে। ইহা চতুর্থ বিমোক্ষ। আকাশ-অনন্ত-আয়তন সর্বতোভাবে অতিক্রম করিয়া “বিজ্ঞান অনন্ত” এই অনুভূতির সহিত বিজ্ঞান-অনন্ত-আয়তন উপলব্ধি করিয়া বিহার করে। ইহা পঞ্চম বিমোক্ষ। বিজ্ঞান-অনন্ত-আয়তন সর্বতোভাবে অতিক্রম করিয়া “কিছুই নাই” এই অনুভূতির সহিত আকিঞ্চন-আয়তন উপলব্ধি করিয়া বিহার করে। ইহা ষষ্ঠ বিমোক্ষ। আকিঞ্চন-আয়তন সর্বতোভাবে অতিক্রম করিয়া নৈবসংজ্ঞা না-অসংজ্ঞা-আয়তন উপলব্ধি করিয়া বিহার করে। ইহা সপ্তম বিমোক্ষ। নৈবসংজ্ঞা-না-অসংজ্ঞা-আয়তন সর্বতোভাবে অতিক্রম করিয়া সংজ্ঞা-বেদয়িত-নিরোধ উপলব্ধি করিয়া বিহার করে। ইহা অষ্টম বিমোক্ষ। এই আট ধর্ম সাক্ষাৎ করণীয়।

তথাগত কর্তৃক সম্যকরূপে অভিসম্বুদ্ধ এই অশীতি ধর্ম ভূত, তথ্য, এইরূপ, অবিতথ, নিশ্চিত।

৩৫৯. নয় ধর্ম বহু উপকারী। নয় ধর্ম ভাবিতব্য, নয় ধর্ম জ্ঞাতব্য, নয় ধর্ম পরিত্যাজ্য, নয় ধর্ম হান-ভাগীয়, নয় ধর্ম বিশেষ-ভাগীয়, নয় ধর্ম দুষ্প্রতিবেধ্য, নয় ধর্ম উৎপাদনীয়, নয় ধর্ম অভিজ্ঞেয়, নয় ধর্ম সাক্ষাৎ করণীয়।

(১) কোন নয় ধর্ম বহু উপকারী? নয় সুশৃঙ্খল চিন্তা-মূলক ধর্ম। সুশৃঙ্খল চিন্তা হইতে প্রামোদ্যের উৎপত্তি হয়, প্রমুদিতের প্রীতি উৎপন্ন হয়, প্রীতিযুক্ত মনসম্পন্নের দেহ শান্ত হয়, শান্ত দেহ সুখানুভব করে, সুখীর চিত্ত সমাহিত হয়, সমাহিত চিত্তের দ্বারা যথারূপ জ্ঞাত ও দৃষ্ট হয়, উহা হইতে বিতৃষ্ণা জন্মে, বিতৃষ্ণা হইতে বৈরাগ্যের উৎপত্তি হয়, যিনি বীতরাগ তিনি মুক্ত হন। এই নয় ধর্ম বহু উপকারী।

(২) কোন নয় ধর্ম ভাবিতব্য? নয় পরিশুদ্ধি-প্রধানীয় অঙ্গ : শীল বিশুদ্ধি, চিত্ত-বিশুদ্ধি, দৃষ্টি-বিশুদ্ধি, সংশয়-মুক্তি-বিশুদ্ধি, মার্গামার্গজ্ঞান-দর্শন-বিশুদ্ধি, প্রতিপদাজ্ঞানদর্শন-বিশুদ্ধি, জ্ঞানদর্শন-বিশুদ্ধি, প্রজ্ঞা-বিশুদ্ধি, বিমুক্তি-বিশুদ্ধি। এই নয় ধর্ম ভাবিতব্য।

(৩) কোন নয় ধর্ম জ্ঞাতব্য? নয় সত্ত্বাবাস-সত্ত্বগণ বিদ্যমান যাঁহারা নানারূপ দেহসম্পন্ন এবং নানারূপ সংজ্ঞাসম্পন্ন; যথা : কোনো কোনো মনুষ্য, দেবতা এবং বিনিপাতিক (নিরয়বাসী)। ইহা প্রথম সত্ত্বাবাস। সত্ত্বগণ বিদ্যমান যাঁহারা নানারূপ দেহসম্পন্ন কিন্তু একইরূপ সংজ্ঞাবিশিষ্ট; যথা : ব্রহ্মলোকবাসী দেবগণ যাঁহারা প্রথম ধ্যানের অনুশীলনে ওইস্থানে উৎপন্ন হইয়াছেন। ইহা দ্বিতীয় সত্ত্বাবাস। সত্ত্বগণ বিদ্যমান যাঁহারা একইরূপ দেহবিশিষ্ট কিন্তু নানারূপ সংজ্ঞাসম্পন্ন; যথা :আভাস্বর দেবগণ। ইহা তৃতীয় সত্ত্বাবাস। সত্ত্বগণ বিদ্যমান যাঁহারা একইরূপ দেহ ও সংজ্ঞাবিশিষ্ট যথা : শুভ-কৃৎস্ন দেবগণ। ইহা চতুর্থ সত্ত্বাবাস। সত্ত্বগণ বিদ্যমান যাঁহাদের সংজ্ঞা নাই, বেদনা নাই; যথা : অসংজ্ঞ-সত্ত্ব দেবগণ। ইহা পঞ্চম সত্ত্বাবাস। সত্ত্বগণ বিদ্যমান যাঁহারা রূপ-সংজ্ঞাকে সর্বতোভাবে অতিক্রম করিয়া, প্রতিঘ-সংজ্ঞা বিনাশ করিয়া, নানাত্ব সংজ্ঞায় উদাসীন হইয়া “অনন্ত আকাশ” এই অনুভূতির সহিত আকাশ-অনন্ত-আয়তন স্তরে উপনীত হন। ইহা ষষ্ঠ সত্ত্বাবাস। সত্ত্বগণ, বিদ্যমান যাঁহারা আকাশ-অনন্ত-আয়তন সর্বতোভাবে অতিক্রম করিয়া “বিজ্ঞান অনন্ত” এই অনুভূতির সহিত বিজ্ঞান-অনন্ত-আয়তন স্তরে উপনীত হন। ইহা সপ্তম সত্ত্বাবাস। সত্ত্বগণ বিদ্যমান যাঁহারা বিজ্ঞান অনন্ত-আয়তন সর্বতোভাবে অতিক্রম করিয়া “কিছুই নাই” এই অনুভূতির সহিত আকিঞ্চণ্য-আয়তন স্তরে উপনীত হন। ইহা অষ্টম সত্ত্বাবাস। সত্ত্বগণ বিদ্যমান যাঁহারা আকিঞ্চণ্য-আয়তন সর্বতোভাবে অতিক্রম করিয়া “নৈবসংজ্ঞা-না-অসংজ্ঞা” আয়তন স্তরে উপনীত হন। ইহা নবম সত্ত্বাবাস। এই নয় ধর্ম জ্ঞাতব্য।

(৪) কোন নয় ধর্ম পরিত্যাজ্য? নয় তৃষ্ণা-মূলক ধর্ম : তৃষ্ণা হইতে পর্যেষণা, পর্যেষণা হইতে লাভ, লাভ হইতে বিনিশ্চয়, বিনিশ্চয় হইতে ছন্দ-রাগ, ছন্দ-রাগ হইতে সংসক্তি, সংসক্তি হইতে পরিগ্রহ, পরিগ্রহ হইতে মাৎসর্য, মাৎসর্য হইতে আরক্ষ, আরক্ষ হইতে দণ্ড গ্রহণ, শস্ত্র গ্রহণ, কলহ-বিগ্রহ-বিবাদ-দ্বন্দ্ব-পৈশুণ্য-মৃষাবাদ রূপ অনেক পাপ অকুশলের উৎপত্তি হয়। এই নয় ধর্ম পরিত্যাজ্য।

(৫) কোন নয় ধর্ম হান-ভাগীয়? নয় শত্রুতার ভিত্তি। “আমার অনিষ্ট করিয়াছে” এইরূপে শত্রুতা পোষণ করে। “আমার অনিষ্ট করিতেছে” এইরূপে শত্রুতা পোষণ করে। “আমার অনিষ্ট করিবে” এইরূপে শত্রুতা পোষণ করে। “আমার প্রিয় ও প্রীতির পাত্রের অনিষ্ট করিয়াছে অথবা করিতেছে অথবা করিবে” এইরূপে শত্রুতা পোষণ করে। এই নয় ধর্ম হান-ভাগীয়।

(৬) কোন নয় ধর্ম বিশেষ-ভাগীয়? শত্রুতার ভিত্তির নয় প্রকার দমন। “আমার অনিষ্ট করিয়াছে” কিন্তু এইরূপ চিন্তা পোষণ করিয়া কী ফল লাভ হইবে?” এইরূপে শত্রুতা দমন করে। “আমার অনিষ্ট করিতেছে, কিন্তু এইরূপ চিন্তা করিয়া কি ফল লাভ হইবে?” এইরূপে শত্রুতা দমন করে। “আমার অনিষ্ট করিবে, কিন্তু এইরূপ চিন্তায় কী ফল লাভ হইবে? এইরূপে শত্রুতা দমন করে। “আমার প্রিয় ও প্রীতির পাত্রের অনিষ্ট করিয়াছে অথবা করিতেছে অথবা করিবে, কিন্তু এইরূপ চিন্তায় কী ফল লাভ হইবে? এইরূপে শত্রুতা দমন করে। এই নয় ধর্ম বিশেষ-ভাগীয়।

(৭) কোন নয় ধর্ম দুষ্প্রতিবেধ্য? নয় নানাত্ব : ধাতুর নানাত্ব হেতু স্পর্শের নানাত্ব জন্মে, স্পর্শের নানাত্ব হেতু বেদনার নানাত্ব জন্মে; বেদনার নানাত্ব হেতু সংজ্ঞার নানাত্ব জন্মে, সংজ্ঞার নানাত্ব হেতু সংকল্পের নানাত্ব জন্মে; সংকল্পের নানাত্ব হেতু ছন্দের নানাত্ব জন্মে, ছন্দের নানাত্ব হেতু প্রদাহের নানাত্ব জন্মে, প্রদাহের নানাত্ব হেতু পর্যেষণার নানাত্ব জন্মে; পর্যেষণার নানাত্ব হেতু লাভের নানাত্ব জন্মে। এই নয় ধর্ম দুষ্প্রতিবেধ্য।

(৮) কোন নয় ধর্ম উৎপাদনীয়? নয় সংজ্ঞা : অশুভ-সংজ্ঞা, মরণ-সংজ্ঞা, আহারে প্রতিকূল সংজ্ঞা, সর্বলোকে অনভিরতি-সংজ্ঞা, অনিত্য-সংজ্ঞা, অনিত্যে-দুঃখ-সংজ্ঞা, দুঃখে অনাত্ম-সংজ্ঞা, প্রহাণ-সংজ্ঞা, বিরাগ-সংজ্ঞা। এই নয় ধর্ম উৎপাদনীয়।

(৯) কোন নয় ধর্ম অভিজ্ঞেয়? নয় অনুপূর্ব বিহার। ভিক্ষু কাম হইতে বিবিক্ত হইয়া, অকুশলধর্ম হইতে বিবিক্ত হইয়া, সবিতর্ক সবিচার বিবেকজ প্রীতিসুখ মণ্ডিত প্রথম ধ্যান লাভ করিয়া বিহার করেন। বিতর্ক-বিচারের উপশমে অধ্যাত্ম-সমপ্রসাদী, চিত্তের একীভাব আনয়নকারী, অবিতর্ক অবিচার সমাধিজ প্রীতিসুখ-মণ্ডিত দ্বিতীয় ধ্যান লাভ করিয়া বিহার করেন। প্রীতিতেও বৈরাগ্য উৎপাদন করিয়া উপেক্ষাসম্পন্ন, স্মৃতিমান ও সমপ্রজ্ঞাত হইয়া বিহার করেন; তিনি কায়ে সুখ অনুভব করেন-যে সুখ সম্বন্ধে আর্যগণ বলিয়া থাকেন “উপেক্ষক, স্মৃতিমান, সুখবিহারী” এবং এইরূপে তৃতীয় ধ্যান লাভ করিয়া বিহার করেন; সুখ ও দুঃখ উভয়ই বর্জন করিয়া, পূর্বেই সৌমনস্য-দৌর্মনস্যের তিরোভাব সাধন করিয়া অদুঃখ অসুখ রূপ উপেক্ষা ও স্মৃতি দ্বারা পরিশুদ্ধ চিত্তে চতুর্থ ধ্যান লাভ করিয়া বিহার করেন। রূপ-সংজ্ঞাকে সর্বতোভাবে অতিক্রম করিয়া, প্রতিঘ-সংজ্ঞা বিনাশ করিয়া, নানাত্ব-সংজ্ঞায় উদাসীন হইয়া “আকাশ-অনন্ত” এই অনুভূতির সহিত আকাশ অনন্ত-আয়তন উপলব্ধি করিয়া বিহার করেন। আকাশ-অনন্ত-আয়তন সর্বতোভাবে অতিক্রম করিয়া “বিজ্ঞান অনন্ত” এই অনুভূতির সহিত বিজ্ঞান-অনন্ত-আয়তন উপলব্ধি করিয়া বিহার করেন। বিজ্ঞান অনন্ত-আয়তন সর্বতোভাবে অতিক্রম করিয়া “কিছুই নাই” এই অনুভূতির সহিত আকিঞ্চন-আয়তন উপলব্ধি করিয়া বিহার করেন। আকিঞ্চন-আয়তন সর্বতোভাবে অতিক্রম করিয়া নৈবসংজ্ঞা-না-অসংজ্ঞা-আয়তন উপলব্ধি করিয়া বিহার করেন। নৈবসংজ্ঞা-না-অসংজ্ঞা-আয়তন সর্বতোভাবে অতিক্রম করিয়া সংজ্ঞা-বেদয়িত নিরোধ উপলব্ধি করিয়া বিহার করেন। এই নয় ধর্ম অভিজ্ঞেয়।

(১০) কোন নয় ধর্ম সাক্ষাৎ করণীয়? নয় অনুপূর্ব নিরোধ। যাঁহারা প্রথম ধ্যানে উপনীত তাঁহাদের কাম সংজ্ঞা নিরুদ্ধ হয়। যাঁহারা দ্বিতীয় ধ্যানে উপনীত তাঁহাদের বিতর্ক-বিচার নিরুদ্ধ হয়। যাঁহারা তৃতীয় ধ্যানে উপনীত তাঁহাদের প্রীতি নিরুদ্ধ হয়। যাঁহারা চতুর্থ ধ্যানে উপনীত তাঁহাদের আশ্বাস প্রশ্বাস নিরুদ্ধ হয়। যাঁহারা আকাশ-অনন্ত-আয়তন স্তরে উপনীত তাঁহাদের রূপ-সংজ্ঞা নিরুদ্ধ হয়। যাঁহারা বিজ্ঞান-অনন্ত-আয়তন স্তরে উপনীত তাঁহাদের আকাশ-অনন্ত-আয়তন সংজ্ঞা নিরুদ্ধ হয়। যাঁহারা আকিঞ্চন-আয়তন স্তরে উপনীত তাঁহাদের বিজ্ঞান- অনন্ত-আয়তন সংজ্ঞা নিরুদ্ধ হয়। যাঁহারা নৈবসংজ্ঞা-না-অসংজ্ঞা-আয়তন স্তরে উপনীত তাঁহাদের আকিঞ্চন আয়তন সংজ্ঞা নিরুদ্ধ হয়। যাঁহারা সংজ্ঞা-বেদয়িত-নিরোধ স্তরে উপনীত তাঁহাদের সংজ্ঞা ও বেদনা উভয়ই নিরুদ্ধ হয়। এই নয় ধর্ম সাক্ষাৎ করণীয়।

তথাগত কর্তৃক সম্যকরূপে অভিসম্বুদ্ধ এই নবতি ধর্ম ভূত, তথ্য, এইরূপ, অবিতথ, নিশ্চিত।

৩৬০. দশ ধর্ম বহু উপকারী, দশ ধর্ম ভাবিতব্য, দশ ধর্ম জ্ঞাতব্য, দশ ধর্ম পরিত্যাজ্য, দশ ধর্ম হান-ভাগীয় দশ ধর্ম বিশেষ-ভাগীয়, দশ ধর্ম দুষ্প্রতিবেধ্য, দশ ধর্ম উৎপাদনীয়, দশ ধর্ম অভিজ্ঞেয়, দশ ধর্ম সাক্ষাৎ করণীয়।

(১) কোন দশ ধর্র্র্র্ম বহু উপকারী? দশ নাথ-করণ ধর্ম। ভিক্ষু শীলবান এবং প্রাতিমোক্ষ-সংবর সংবৃত হইয়া বিহার করেন, আচার-গোচরসম্পন্ন এবং অনুমাত্র পাপে ভয়দর্শী হইয়া শিক্ষাপদসমূহ গ্রহণপূর্বক উহাদের পালন শিক্ষা করেন। ইহা নাথ-করণ ধর্ম। পুনশ্চ, ভিক্ষু বহুশ্রুত, শ্রুতধর এবং শ্রুত-সঞ্চয়সম্পন্ন হন। যে-সকল ধর্মের প্রারম্ভ কল্যাণময়, মধ্যকল্যাণময়, অন্তকল্যাণময়, যাহা অর্থ ও শব্দ সম্পদপূর্ণ, সর্বাঙ্গীন পূর্ণতাপ্রাপ্ত বিশুদ্ধ ব্রহ্মচর্যের প্রকাশক, ওই সকল ধর্মে তিনি বহুশ্রুত হন, উহাদিগকে ধারণ করেন, আবৃত্তি দ্বারা অনুক্ষণ উহাদের অনুশীলন করেন, উহাতে একাগ্রচিত্ত হন এবং সূক্ষ্ম দৃষ্টি দ্বারা উহাদের অন্তরে প্রবেশ করেন। ইহাও নাথ-করণ ধর্ম। পুনশ্চ, ভিক্ষু চরিত্রবানের মিত্র সহায় এবং ঘনিষ্ট বন্ধু হন। ইহাও নাথ-করণ ধর্ম। পুনশ্চ, ভিক্ষু সুবচ, বিনয়ানুকূল ধর্ম সমন্বিত, সহিষ্ণু অনুশাসনী গ্রহণে নিপুণ হন। ইহাও নাথ-করণ ধর্ম। পুনশ্চ, ভিক্ষু সব্রহ্মচারীগণের বিবিধ, কর্তব্যে দক্ষ ও অনলস হন, ওই সকলের পালন প্রণালির মীমাংসা করণে সক্ষম হন, কর্ম সম্পাদনে এবং সুব্যবস্থাকরণে সক্ষম হন। ইহাও নাথ-করণ ধর্ম। পুনশ্চ, তিনি ধর্ম ও ধর্মালাপে অনুরক্ত হন এবং অভিধর্ম ও অভিবিনয়ে বিপুল প্রীতিলাভ করেন। ইহাও নাথ-করণ ধর্ম। পুনশ্চ, ভিক্ষু যেকোনো প্রকার চীবর, পিণ্ডপাত, বাসস্থান এবং পীড়াকালের ওষুধ ও পথ্যে সন্তুষ্ট হন। ইহাও নাথ-করণ ধর্ম। পুনশ্চ, ভিক্ষু অকুশল ধর্মের পরিহারের নিমিত্ত, কুশলধর্ম লাভের নিমিত্ত বীর্যসম্পন্ন হন, তিনি কুশলধর্মসমূহে স্থামবান ও দৃঢ়পরাক্রম হন, কখনোই ভারনিক্ষেপ করেন না। ইহাও নাথ-করণ ধর্ম। পুনশ্চ, ভিক্ষু স্মৃতিসম্পন্ন হন, তিনি শ্রেষ্ঠ স্মৃতি-প্রাখর্যসমন্বিত হইয়া বহু পূর্বে কথিত অথবা কৃতের স্মরণ করেন। ইহাও নাথ-করণ ধর্ম। পুনশ্চ, ভিক্ষু প্রজ্ঞাবান হন, বস্তুসমূহের উৎপত্তি ও বিনাশের জ্ঞানসমন্বিত হন, আর্য, তীক্ষ্ম, সম্যক দুঃখ-ক্ষয়-প্রদায়িণী প্রজ্ঞা সমন্বিত হন। ইহাও নাথ-করণ ধর্ম। এই দশ ধর্ম বহু উপকারী।

(২) কোন দশ ধর্ম ভাবিতব্য? দশ কৃৎস্ন-আয়তন। কেহ ঊর্ধ্ব, অধঃ, তির্যক দিক অদ্বিতীয়, অপ্রমেয় পৃথিবী-কৃৎস্নরূপে অনুভব করে। কেহ ঊর্ধ্ব, অধঃ, তির্যক দিক অদ্বিতীয়, অপ্রমেয় আপ- কৃৎস্নরূপে অনুভব করে। কেহ ঊর্ধ্ব, অধঃ, তির্যক দিক অদ্বিতীয়, অপ্রমেয় তেজ- কৃৎস্নরূপে অনুভব করে। কেহ ঊর্ধ্ব, অধঃ, তির্যক দিক অদ্বিতীয়, অপ্রমেয় বায়ু- কৃৎস্নরূপে অনুভব করে। কেহ ঊর্ধ্ব, অধঃ, তির্যক দিক অদ্বিতীয়, অপ্রমেয় নীল-কৃৎস্নরূপে অনুভব করে। কেহ ঊর্ধ্ব, অধঃ, তির্যক দিক অদ্বিতীয়, অপ্রমেয় পীত-কৃৎস্নরূপে অনুভব করে। কেহ ঊর্ধ্ব, অধঃ, তির্যক দিক অদ্বিতীয়, অপ্রমেয় লোহিত-কৃৎস্নরূপে অনুভব করে। কেহ ঊর্ধ্ব, অধঃ, তির্যক দিক অদ্বিতীয়, অপ্রমেয় শুভ্র-কৃৎস্নরূপে অনুভব করে। কেহ ঊর্ধ্ব, অধঃ, তির্যক দিক অদ্বিতীয়, অপ্রমেয় আকাশ-কৃৎস্নরূপে অনুভব করে। কেহ ঊর্ধ্ব, অধঃ, তির্যক দিক অদ্বিতীয়, অপ্রমেয় বিজ্ঞান কৃৎস্নরূপে অনুভব করে। এই দশ ধর্ম ভাবিতব্য।

(৩) কোন দশ ধর্র্র্র্ম জ্ঞাতব্য? দশ-আয়তন : চক্ষু-আয়তন, রূপ-আয়তন, শ্রোত্র-আয়তন, শব্দায়তন, ঘ্রানায়তন, গন্ধায়তন, জিহ্বায়তন, রসায়তন, কায়ায়তন, স্প্রষ্টব্য-আয়তন। এই দশ ধর্ম জ্ঞাতব্য।

(৪) কোন দশ ধর্ম পরিত্যাজ্য? দশ মিথ্যাত্ব : মিথ্যাদৃষ্টি, মিথ্যা সংকল্প, মিথ্যা বাক্য, মিথ্যা কর্মান্ত, মিথ্যা আজীব, মিথ্যা ব্যায়াম, মিথ্যা স্মৃতি, মিথ্যা সমাধি, মিথ্যাজ্ঞান, মিথ্যাবিমুক্তি। এই দশ ধর্ম পরিত্যাজ্য।

(৫) কোন দশ ধর্ম হান-ভাগীয়? দশ অকুশল কর্মপথ। প্রাণাতিপাত, অদত্তের গ্রহণ, ব্যভিচার, মৃষাবাদ, পিশুনবাক্য, কর্কশবাক্য, তুচ্ছপ্রলাপ, অভিধ্যা, ব্যাপাদ, মিথ্যাদৃষ্টি। এই দশ ধর্ম হান-ভাগীয়।

(৬) কোন দশ ধর্ম বিশেষ-ভাগীয়? দশ কুশল কর্মপথ। প্রাণাতিপাত হইতে বিরতি, অদত্তের গ্রহণ হইতে বিরতি, ব্যভিচার হইতে বিরতি, মৃষাবাদ হইতে বিরতি, পিশুনবাক্য হইতে বিরতি, কর্কশবাক্য হইতে বিরতি, তুচ্ছ প্রলাপ হইতে বিরতি, অনভিধ্যা, অব্যাপাদ, সম্যক দৃষ্টি। এই দশ ধর্ম বিশেষ-ভাগীয়।

(৭) কোন দশ ধর্ম দুষ্প্রতিবেধ্য? দশ আর্যাবাস। ভিক্ষু পঞ্চাঙ্গ-বিপ্রহীন হন, ষড়াঙ্গযুক্ত হন, একারক্ষ হন, চতুর্বিধ আশ্রয়সমন্বিত হন, সাম্প্রদায়িক মতামত ত্যাগী হন, সম্পূর্ণরূপে বাসনামুক্ত হন, অনাবিল-সংকল্প হন, প্রশ্রদ্ধ-কায়-সংস্কার হন, সুবিমুক্ত-চিত্ত ও সুবিমুক্ত-প্রজ্ঞ হন। ভিক্ষু কিরূপে পঞ্চাঙ্গ-বিপ্রহীন হন? তিনি কামছন্দ, ব্যাপাদ, স্ত্যানমিদ্ধ, ঔদ্ধত্য-কৌকৃত্য এবং বিচিকিৎসা পরিহার করেন। এইরূপে তিনি পঞ্চাঙ্গ-বিপ্রহীন হন। ভিক্ষু কিরূপে ষড়াঙ্গযুক্ত হন? তিনি চক্ষু দ্বারা রূপ দর্শন করিয়া সুমনা অথবা দুর্মনা হন না, তিনি উপেক্ষা, স্মৃতি ও সম্প্রজ্ঞানসমন্বিত হইয়া বিহার করেন। শ্রোত্র দ্বারা শব্দ শ্রবণ করিয়া সুমনা অথবা দুর্মনা হন না, তিনি উপেক্ষা, স্মৃতি ও সম্প্রজ্ঞানসমন্বিত হইয়া বিহার করেন। ঘ্রাণ দ্বারা গন্ধ আঘ্রাণ করিয়া সুমনা অথবা দুর্মনা হন না, তিনি উপেক্ষা, স্মৃতি ও সম্প্রজ্ঞানসমন্বিত হইয়া বিহার করেন। জিহ্বার দ্বারা রস আস্বাদন করিয়া সুমনা অথবা দুর্মনা হন না, তিনি উপেক্ষা, স্মৃতি ও সম্প্রজ্ঞানসমন্বিত হইয়া বিহার করেন। কায় দ্বারা স্প্রষ্টব্য স্পর্শ করিয়া সুমনা অথবা দুর্মনা হন না, তিনি উপেক্ষা, স্মৃতি ও সম্প্রজ্ঞানসমন্বিত হইয়া বিহার করেন। মন দ্বারা ধর্ম বিজ্ঞাত হইয়া সুমনা অথবা দুর্মনা হন না, তিনি উপেক্ষা, স্মৃতি ও সম্প্রজ্ঞানসমন্বিত হইয়া বিহার করেন। এইরূপে ভিক্ষু ষড়াঙ্গযুক্ত হন।

কীরূপে ভিক্ষু একারক্ষ হন? ভিক্ষু স্মৃতি-রক্ষিত চিত্তসমন্বিত হন। এইরূপে তিনি একারক্ষ হন। কিরূপে ভিক্ষু চতুর্বিধ আশ্রয়সমন্বিত হন? ভিক্ষু সম্যক বিচারান্তে বস্তু বিশেষের সেবা করেন, ওইরূপে বস্তু বিশেষ স্বীকার করিয়া লন, বস্তু বিশেষ বর্জন করেন, বস্তু বিশেষ দমন করেন। এইরূপে ভিক্ষু চতুর্বিধ আশ্রয়সমন্বিত হন। কিরূপে ভিক্ষু সাম্প্রদায়িক মতামত ত্যাগী হন? শ্রমণ ও ব্রাহ্মণগণের সর্ব প্রকার সাম্প্রদায়িক মতামত ভিক্ষু কর্তৃক দূরীভূত হয়, উদ্গীর্ণ হয়, মুক্ত হয়, লুপ্ত হয়, পরিবর্জিত হয়। এইরূপে ভিক্ষু সাম্প্রদায়িক মতামত ত্যাগী হন। কিরূপে ভিক্ষু সর্ব বাসনা হইতে মুক্ত হন? ভিক্ষুর কামেষণা ও ভবেষণা পরিত্যক্ত হয়, ব্রহ্মচর্যেষণা শান্ত হয়। এইরূপে ভিক্ষু সর্ববাসনা হইতে মুক্ত হন। কিরূপে ভিক্ষু অনাবিল-সংকল্প হন? ভিক্ষুর কাম-সংকল্প পরিত্যক্ত হয়, ব্যাপাদ ও বিহিংসা-সংকল্প পরিত্যক্ত হয়। এইরূপে ভিক্ষু অনাবিল-সংকল্প হন। ভিক্ষু কিরূপে প্রশ্রব্ধ-কায় সংস্কার হন? ভিক্ষু সুখ ও দুঃখ উভয়ই বর্জন করিয়া, পূর্বেই সৌমনস্য-দৌর্মনস্যের তিরোভাব সাধন করিয়া, না-দুঃখ-না-সুখ রূপ উপেক্ষা ও স্মৃতি দ্বারা পরিশুদ্ধ চিত্তে চতুর্থ ধ্যান লাভ করিয়া বিরাজ করেন। এইরূপে ভিক্ষু প্রশ্রব্ধ-কায়-সংস্কার হন। কিরূপে ভিক্ষু সুবিমুক্ত-চিত্ত হন? ভিক্ষুর চিত্ত রাগ হইতে বিমুক্ত হয়, দ্বেষ হইতে বিমুক্ত হয়, মোহ হইতে বিমুক্ত হয়। ভিক্ষু এইরূপে সুবিমুক্ত-চিত্ত হন। কিরূপে ভিক্ষু সুবিমুক্ত-প্রজ্ঞ হন? ভিক্ষু অবগত হন যে, তাঁহার রাগ, দ্বেষ, ও মোহ পরিত্যক্ত, উচ্ছিন্ন-মূল, ভিত্তিচ্যুত তালবৃক্ষ-সম, অস্তিত্বহীন এবং পুনরায় উৎপত্তির অযোগ্য হইয়াছে। এইরূপে ভিক্ষু সুবিমুক্ত-প্রজ্ঞ হন। এই দশ ধর্ম দুষ্প্রতিবেধ্য।

(৮) কোন দশ ধর্ম উৎপাদনীয়? দশ সংজ্ঞা : অশুভ-সংজ্ঞা, মরণ-সংজ্ঞা, আহারে প্রতিকূল সংজ্ঞা, সর্বলোকে অনভিরতি-সংজ্ঞা, অনিত্য-সংজ্ঞা, অনিত্যে-দুঃখ-সংজ্ঞা, দুঃখে অনাত্ম-সংজ্ঞা, প্রহাণ-সংজ্ঞা, বিরাগ-সংজ্ঞা এবং নিরোধ সংজ্ঞা। এই দশ ধর্ম উৎপাদনীয়।

(৯) কোন দশ ধর্ম অভিজ্ঞেয়? দশ নির্জর-বস্তু : সম্যক দৃষ্টিসম্পন্নের মিথ্যাদৃষ্টি ক্ষীণ হইয়া যায়, যে-সকল পাপ-অকুশলধর্ম মিথ্যাদৃষ্টি হইতে উৎপন্ন হয়, ওই সকলও তাঁহার ক্ষীণ হইয়া যায়, সম্যক দৃষ্টি হেতু বহু কুশলধর্ম ভাবনা দ্বারা পূর্ণতাপ্রাপ্ত হয়। সম্যক সংকল্পসম্পন্নের মিথ্যা সংকল্প ক্ষীণ হইয়া যায়, যে-সকল পাপ-অকুশলধর্ম মিথ্যা সংকল্প হইতে উৎপন্ন হয়, ওই সকলও তাঁহার ক্ষীণ হইয়া যায়, সম্যক সংকল্প হেতু বহু কুশলধর্ম ভাবনা দ্বারা পূর্ণতাপ্রাপ্ত হয়। সম্যক বাক্যসম্পন্নের মিথ্যা বাক্য ক্ষীণ হইয়া যায়, যে-সকল পাপ-অকুশলধর্ম মিথ্যা বাক্য হইতে উৎপন্ন হয়, ওই সকলও তাঁহার ক্ষীণ হইয়া যায় সম্যক বাক্য হেতু বহু কুশলধর্ম ভাবনা দ্বারা পূর্ণতাপ্রাপ্ত হয়। সম্যক কর্মান্তসম্পন্নের মিথ্যা কর্মান্ত ক্ষীণ হইয়া যায়, যে-সকল পাপ-অকুশলধর্ম মিথ্যা কর্মান্ত হইতে উৎপন্ন হয়, ওই সকলও তাঁহার ক্ষীণ হইয়া যায়, সম্যক কর্মান্তহেতু বহু কুশলধর্ম ভাবনা দ্বারা পূর্ণতাপ্রাপ্ত হয়। সম্যক আজীবসম্পন্নের মিথ্যা আজীব ক্ষীণ হইয়া যায়, যে-সকল পাপ-অকুশলধর্ম মিথ্যা আজীব হইতে উৎপন্ন হয়, ওই সকলও তাঁহার ক্ষীণ হইয়া যায়, সম্যক আজীব হেতু বহু কুশলধর্ম ভাবনা দ্বারা পূর্ণতাপ্রাপ্ত হয়। সম্যক ব্যায়ামসম্পন্নের মিথ্যা ব্যায়াম ক্ষীণ হইয়া যায়, যে-সকল পাপ-অকুশলধর্ম মিথ্যা ব্যায়াম হইতে উৎপন্ন হয়, ওই সকলও তাঁহার ক্ষীণ হইয়া যায়, সম্যক ব্যায়াম হেতু বহু কুশলধর্ম ভাবনা দ্বারা পূর্ণতাপ্রাপ্ত হয়। সম্যক স্মৃতিসম্পন্নের মিথ্যা স্মৃতি ক্ষীণ হইয়া যায়, যে-সকল পাপ-অকুশলধর্ম মিথ্যা স্মৃতি হইতে উৎপন্ন হয়, ওই সকলও তাঁহার ক্ষীণ হইয়া যায়, সম্যক স্মৃতি হেতু বহু কুশলধর্ম ভাবনা দ্বারা পূর্ণতাপ্রাপ্ত হয়। সম্যক সমাধিসম্পন্নের মিথ্যা সমাধি ক্ষীণ হইয়া যায়, যে-সকল পাপ-অকুশলধর্ম মিথ্যা সমাধি হইতে উৎপন্ন হয়, ওই সকলও তাঁহার ক্ষীণ হইয়া যায়, সম্যক সমাধি হেতু বহু কুশলধর্ম ভাবনা দ্বারাপূর্ণতা প্রাপ্ত হয়। সম্যক জ্ঞানসম্পন্নের মিথ্যাজ্ঞান ক্ষীণ হইয়া যায়, যে-সকল পাপ-অকুশলধর্ম মিথ্যাজ্ঞান হইতে উৎপন্ন হয়, ওই সকলও তাঁহার ক্ষীণ হইয়া যায়, সম্যক জ্ঞান হেতু বহু কুশলধর্ম ভাবনা দ্বারা পূর্ণতাপ্রাপ্ত হয়। সম্যক বিমুক্তিসম্পন্নের মিথ্যাবিমুক্তি ক্ষীণ হইয়া যায়, যে-সকল পাপ-অকুশলধর্ম মিথ্যাবিমুক্তি হইতে উৎপন্ন হয়, ওই সকলও তাঁহার ক্ষীণ হইয়া যায়, সম্যক বিমুক্তিহেতু বহু কুশলধর্ম ভাবনা দ্বারা পূর্ণতাপ্রাপ্ত হয়। এই দশ ধর্ম অভিজ্ঞেয়।

(১০) কোন দশ ধর্ম সাক্ষাৎ করণীয়? দশ অশৈক্ষ্য ধর্ম : সম্যক দৃষ্টি, সম্যক সংকল্প, সম্যক বাক্য, সম্যক কর্মান্ত, সম্যক আজীব, সম্যক ব্যায়াম, সম্যক স্মৃতি, সম্যক সমাধি, সম্যক জ্ঞান (অন্তর্দৃষ্টি), সম্যক বিমুক্তি। এই দশ ধর্ম সাক্ষাৎ করণীয়।

তথাগত কর্তৃক সম্যকরূপে অভিসম্বুদ্ধ এই শত ধর্ম ভূত, তথ্য, এইরূপ, অবিতথ, নিশ্চিত।

আয়ুষ্মান সারিপুত্র এইরূপ বলিলেন। আনন্দিত হইয়া ভিক্ষুগণ সারিপুত্রের বাক্যের অভিনন্দন করিলেন।

দসুত্তর সূত্রান্ত সমাপ্ত

[পাথিক বর্গ সমাপ্ত]

সর্ব দুঃখ দূর করিতে, সর্ব সুখ লাভ করিতে

ধর্মরাজের নিকট অমৃত শান্তি পাইতে।

দীর্ঘনিকায়ের পাথিক-বর্গ সমাপ্ত।

পাথিক-বর্গ

১. পাথিক সূত্রান্ত

২. উদুম্বরিক-সিংহনাদ সূত্রান্ত

৩. চক্রবর্তী-সিংহনাদ সূত্রান্ত

৪. অগ্গঞ্ঞ সূত্রান্ত

৫. সম্পসাদনীয় সূত্রান্ত

৬. পাসাদিক সূত্রান্ত

৭. লক্ষণ সূত্রান্ত

৮. সিংগালোবাদ সূত্রান্ত

৯. আটানাটিয় সূত্রান্ত

১০. সংগীতি সূত্রান্ত

১১. দসুত্তর সূত্রান্ত


[1] মূলের ‘অগ্গঞ্ঞ’ শব্দ প্রাচীন টীকায় ‘জগতের উৎপত্তি’ রূপে ব্যাখ্যাত হইয়াছে।

[2] চতুষ্পদের ন্যায় হস্ত ও পদদ্বয়ের সাহায্যে ভ্রমণশীল।

[3] কোনো অদৃশ্য দেহ ধারণপূর্বক অথবা সিংহ-ব্যাঘ্রাদির বেশে।

[4] উৎপত্তির হেতু নাই।

[5] যাহা ভিক্ষুর পৈতৃক গোচরভূমি নহে তাহা পঞ্চকামগুণ। সকুণগ্ঘি জাতক [জাতক (২য় খণ্ড) ৫৮ পৃ.] দ্রষ্টব্য।

[6] ধান্যবিশেষ।

[7] অন্তরকল্প : দুই কল্পের মধ্যবর্তী কল্প।

[8] ইহার নাম বিশাখা। তিনি ওই প্রাসাদ সংঘের নিমিত্ত নির্মাণ করিয়াছিলেন।

[9] দীর্ঘনিকায় ১ম খণ্ডের তেবিজ্জ সূত্রে এই দুইজনের নাম উল্লেখ আছে। সুত্তনিপাতের বাসেট্ঠ সূত্রেও ইহারা উল্লিখিত হইয়াছেন।

[10] এই প্রকৃতি পূর্বজন্ম হইতে প্রাপ্ত।

[11] মধুর আস্বাদসম্পন্ন লতাবিশেষ।

[12] সম্ভবত শাকের ডাঁটা অথবা কল্মী-শাক।

[13] শ্রেষ্ঠ জাতীয় তণ্ডুলবিশেষ।

[14] পূর্বজন্মে যাহারা স্ত্রী-জাতীয় ছিল।

[15] ত্রিবেদ।

[16] পাপ ও পুণ্য উভয়বিধ কর্মের কারক।

[17] জনৈক ধনী শ্রেষ্ঠী।

[18] সপ্ত-ত্রিংশতি বোধিপক্ষীয় ধর্ম।

[19] টীকাকার বুদ্ধ ঘোষের মতে এই চারি প্রকার গর্ভপ্রবেশ যথাক্রমে (১) মনুষ্য সাধারণের; (২) অশীতি সংখ্যক মহাথেরগণের; (৩) কোনো বুদ্ধের, পচ্চেক বুদ্ধগণের এবং বোধিসত্ত্বগণের অগ্রশ্রাবকদ্বয়ের; (৪) সর্বজ্ঞ বোধিসত্ত্বগণের (যাঁহারা পুনর্জন্মের শেষ জন্মে উপনীত হইয়াছেন) পুনর্জন্মকালীন মানসিক অভিব্যক্তি।

[20] ইহা অর্হতের বিজ্ঞান, তাঁহার উপর কর্ম এবং কর্মফলের প্রভাব নাই।

[21] নাম-রূপ।

[22] শিল্প শিক্ষাদানের নিমিত্ত ঐ প্রাসাদ নির্মিত হইয়াছিল।

[23] ভিত্তিহীন।

[24] জাগতিক জীবনে বিরক্তি।

[25] যে সকল বন্ধন মানুষকে পুনর্জন্মের শৃঙ্খলে আবদ্ধ করে। ত্রিবিধ সংযোজন : সৎকায় দৃষ্টি, বিচিকিৎসা, শীলব্রত পরামর্শ।

[26] হীনাংশভাগীয়, কামজগৎ সম্পর্কীয়। উপরোক্ত ত্রিবিধ সংযোজন এবং তৎসহ কামচ্ছন্দ ও ব্যাপাদ।

[27] দস্যু-তস্করাদি-জনিত অমঙ্গলের চিহ্নশূন্য।

[28] যথা : “তোমার জন্য তণ্ডুল সংগ্রহ করিয়া রাখা হইয়াছিল, আমরা তোমার জন্য পথে অপেক্ষা করেতেছিলাম, কিন্তু তুমি আসিলে না, এক্ষণে ওই সকল নষ্ট হইয়া গিয়াছে।”

[29] যথা : “তোমার শকটের প্রয়োজন আছে, কিন্তু আমার শকটের একখানি চক্র নাই” ইত্যাদি।

[30] গৌতম বুদ্ধকে উল্লেখ করা হইয়াছে। “অঙ্গীরস” শব্দ জ্যোতির অধিবচন।

[31] গৃহের উচ্চতার নিমিত্ত ওই নাম হইয়াছিল।

[32] শাশ্বতবাদ ও উচ্ছেদবাদ।

[33] সংঘসম্বন্ধীয় অপরাধ।

[34] ধ্যানের অবস্থাবিশেষ।

[35] নির্বাণ।

[36] এই স্থানে ‘নিরোধ’ উচ্ছেদ দৃষ্টির অর্থে কথিত হইয়াছে। ১৬-১৮ অনুচ্ছেদের মর্ম এই : কাম সম্পর্কে, অস্তিত্বের সর্বপ্রকার সংস্কার, যাহা তৃষ্ণা কথিত হয়, তাহাতে প্রতিষ্ঠিত; এবং যেহেতু সর্বতৃষ্ণা ইন্দ্রিয়স্পর্শী বাসনা দ্বারা পরিব্যাপ্ত সেই হেতু অপর দুই তৃষ্ণা উহা হইতেই সিদ্ধ।

[37] পঞ্চস্কন্ধ (নামরূপ)।

[38] যাহাতে অবহিত হওয়া নিষ্প্রয়োজন।

[39] অর্থাৎ পিতামাতার সেবা; সন্তানসন্ততি, স্ত্রী ও অধীনস্থগণের সেবা; ধর্মের সেবা।

[40] ইহা অরূপ স্বর্গে পুনর্জন্মের সংকল্পের অধিবচন।

[41] অর্থাৎ পৃথগ্‌জন, সাধারণ মনুষ্য।

[42] বয়োবৃদ্ধ পুরুষ।

[43] প্রতিষ্ঠাপিত ভিক্ষু।

[44] যথারীতি ‘থের’ পদে স্থাপিত ভিক্ষু।

[45] চিন্তাপ্রসূত।

[46] অপরের নিকট হইতে লব্ধ।

[47] চিত্তের উৎকর্ষসাধক।

[48] এই তিনটিতে মার্গ, ফল এবং নির্বাণ উল্লিখিত হইয়াছে।

[49] যাহা রাগ, দ্বেষ ও মোহ হইতে মুক্ত, বিশেষত আত্মাত্ব হইতে মুক্ত।

[50] নির্গুণ।

[51] বাসনামুক্ত।

[52] মুনি ভাবজনক ধর্ম।

[53] অগ্রগতি, পশ্চাদ্গতি, সাফল্য। ‘আয়, অপায়, উপায়’ তিনটি শব্দই ‘ই’ ধাতু (গমন করা) হইতে নিষ্পন্ন। ‘অপায়’ শব্দ সাধারণত সর্বপ্রকার দুর্গতিজনক পুনর্জন্মের প্রতি প্রযুক্ত হয়।

[54] আত্মনির্ভরতা, স্বাতন্ত্র্য।

[55] মানুষের উপর পার্থিব বস্তুর প্রভাব।

[56] ধর্মের শাসন।

[57] অষ্ট সমাপত্তি লাভ।

[58] মৈত্রী, করুণা, মুদিতা ও উপেক্ষার অনুশীলন।

[59] মার্গফল প্রাপ্তি।

[60] পরচিত্ত-জ্ঞান।

[61] ব্রহ্মবিহার রূপে কথিত মৈত্রী, করুণা, মুদিতা ও উপেক্ষা।

[62] মূলের ‘ইতি-ভবাভব’ শব্দের অর্থ এইস্থলে বুদ্ধ ঘোষের মতে তৈল, মধু, ঘৃত ইত্যাদি খাদ্য।

[63] অর্থাৎ ধ্যানানুশীলনে শীতোষ্ণ সহনীয় হয় কি? ইন্দ্রিয়স্পর্শী চিন্তাসমূহ উপেক্ষিত হয় কি?

[64] প্রথম পন্থা অচেলক তপস্বীগণ কর্তৃক অনুসৃত। যে ধর্মশিক্ষার্থী কামাদি রিপু দ্বারা বাধাপ্রাপ্ত হইয়াও সাশ্র্বনয়নে অধ্যবসায় যুক্ত হন, তিনি দ্বিতীয় পন্থার অনুগামী। যাহারা ভোগাসক্ত তাহারা তৃতীয় পন্থার অনুগামী। চতুর্থ পন্থা বৌদ্ধ ভিক্ষুকর্তৃক অনুসৃত।

[65] ‘সকল’ অর্থে। ধ্যানোৎপত্তির নিমিত্ত গৃহীত কর্মস্থানের অবলম্বন। উহা সাধারণত দশ প্রকার পৃথিবী, জল, তেজ, বায়ু, নীল, পীত, লোহিত, শুভ্র, আকাশ, বিজ্ঞান।

[66] মৃত্যু ও তৎপরবর্তী অবস্থা সম্বন্ধে অনুসন্ধান; যথা : আত্মা, উহার আদি, স্বভাব এবং অন্ত।

[67] চারি চক্র-বুদ্ধঘোষের মতে চক্র পাঁচ প্রকার : দারু চক্র যাহা শকটে ব্যবহৃত হয়, রত্নচক্র, ধর্মচক্র, চারি ঈর্যাপথ (উত্থান, ভ্রমণ, উপবেশন, শয়ন), সম্পত্তি (সিদ্ধি) চক্র যাহা এই স্থানে উল্লিখিত হইয়াছে।

[68] প্রথমটি প্রথম ও দ্বিতীয় ধ্যানে অন্তর্দৃষ্টির বিকাশ, দ্বিতীয়টি প্রথম তিন ধ্যানে অন্তর্দৃষ্টির বিকাশ। তৃতীয়টি পরচিত্ত-জ্ঞান রূপ অন্তর্দৃষ্টির বিকাশ। চতুর্থ দিব্যদৃষ্টির প্রকাশক। পঞ্চম ধ্যান সমাপ্তির পরবর্তী অন্তর্দৃষ্টির প্রকাশক।