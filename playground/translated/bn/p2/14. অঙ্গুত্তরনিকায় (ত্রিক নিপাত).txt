সূত্রপিটকে অঙ্গুত্তরনিকায়

৩. ত্রিক নিপাত
অনুবাদক : অধ্যাপক সুমঙ্গল বড়ুয়া

১. প্রথম পঞ্চাশক
১. মূর্খ বর্গ
১. ভয় সূত্র
১. আমি এইরূপ শুনিয়াছি। একসময় ভগবান শ্রাবস্তীর জেতবনে অনাথপিণ্ডিকের বিহারে অবস্থান করিতেছিলেন। তখন ভগবান ভিক্ষুদিগকে আহ্বান করিলেন, “ভিক্ষুগণ,” “হ্যাঁ ভদন্ত,” ভিক্ষুগণ, ভগবানকে উত্তর দিলেন। ভগবান বলিলেন, ভিক্ষুগণ, যেই সকল ভয় উৎপন্ন হয় সেইগুলি মূর্খ ব্যক্তির নিকটই, পণ্ডিত ব্যক্তির নিকট নহে। যে কিছু বিপদ তাহাদের সবগুলি মূর্খ ব্যক্তির নিকটই, পণ্ডিত ব্যক্তির নিকট নহে। যাহা কিছু উপদ্রব উৎপন্ন হয় তাহাদের সবগুলি মূর্খ ব্যক্তির নিকটই, পণ্ডিত ব্যক্তির নিকট নহে।

“যেমন ভিক্ষুগণ, বাঁশের বা ঘাসের কুটির হইতে একটি স্ফুলিঙ্গ উত্থিত হইলে কুটির জ্বলিয়া ত্রিকোণ ধার ছাদ বিশিষ্ট গৃহ, বাতাস প্রবেশ করে না এমন ভিতর-বাহির চুন, বালি, জল দ্বারা জমাট গৃহ, উত্তমরূপে সংযুক্ত দরজা-জানালাযুক্ত গৃহ জ্বলিয়া যায়, তদ্রূপ ভিক্ষুগণ, যাহা কিছু ভয় সবগুলি মূর্খ ব্যক্তির নিকটই, পণ্ডিত ব্যক্তির নিকট নহে। যাহা কিছু বিপদ উৎপন্ন হয় তাহাদের সবগুলি মূর্খ ব্যক্তির নিকটই, পণ্ডিত ব্যক্তির নিকট নহে। ভিক্ষুগণ, যাহা কিছু উপদ্রব উৎপন্ন হয় মূর্খ ব্যক্তির নিকট, পণ্ডিত ব্যক্তির নহে। এইরূপে ভিক্ষুগণ, মূর্খের মধ্যে ভয়, বিপদের ভীতি, উপদ্রব উৎপন্ন হয়, জ্ঞানীর মধ্যে নহে। জ্ঞানী ব্যক্তির নিকট ভয়, বিপদের ভীতি, উপদ্রব আসে না। সেই কারণে ভিক্ষুগণ, তোমাদের এইরূপ শিক্ষা করা উচিত : এই ত্রি-অবস্থা পরিত্যাগ করিয়া (যে তিন প্রকার অবস্থা দ্বারা মূর্খকে জানা যায় সেইগুলি পরিত্যাগ করিয়া) আমরা সেই ত্রি-অবস্থার অর্জন এবং অনুশীলন করিব যদ্বারা জ্ঞানী ব্যক্তিকে জানা যায়। ভিক্ষুগণ, তোমরা স্বয়ং এইরূপ শিক্ষা করিবে।”

২. লক্ষণ সূত্র
২. ভিক্ষুগণ, কর্মের দ্বারা মূর্খের লক্ষণ জানা যায়, কর্ম দ্বারা জ্ঞানীর লক্ষণ জানা যায়, আচরণে জ্ঞান প্রদীপ্ত হয়। তিনটি বৈশিষ্ট্য দ্বারা মূর্খকে জানা যায়। সেইগুলি কী কী? কায়, বাক্য ও মনের দুষ্কৃতি দ্বারা। ভিক্ষুগণ, এই তিন বৈশিষ্ট্য দ্বারা মূর্খকে জানা যায়।

ভিক্ষুগণ, তিনটি বৈশিষ্ট্য দ্বারা জ্ঞানীকে জানা যায়। সেই গুলি কী কী? কায়, বাক্য ও মনের পবিত্রতা দ্বারা। ভিক্ষুগণ, এই তিন বৈশিষ্ট্য দ্বারা জ্ঞানীকে জানা যায়। তদ্ধেতু ভিক্ষুগণ, তোমাদের এইরূপ শিক্ষা করা উচিত : যে তিনটি বিষয় দ্বারা মূর্খকে জানা যায় সেইগুলি পরিত্যাগ করিয়া যে তিনটি বিষয় দ্বারা জ্ঞানীকে জানা যায় সেই ত্রি-অবস্থার অর্জন ও অনুশীলন করিব। ভিক্ষুগণ, তোমাদের এইরূপ শিক্ষা করা কর্তব্য।

৩. চিহ্ন সূত্র
৩. ভিক্ষুগণ, মূর্খ ব্যক্তির এই ত্রি-লক্ষণ, বৈশিষ্ট্য ও চিহ্ন। কী কী? ভিক্ষুগণ, মূর্খ ব্যক্তি দুশ্চিন্তাকারী, দুর্ভাষণকারী ও দুষ্কর্মকারী। যদি তাহা না হইত তাহা হইলে জ্ঞানী ব্যক্তি কিভাবে জানিত যে, এই ব্যক্তি অসৎপুরুষ? যেহেতু ভিক্ষুগণ, মূর্খ ব্যক্তি দুশ্চিন্তাকারী, দুর্ভাষণকারী ও দুষ্কর্মকারী সেই কারণে জ্ঞানী ব্যক্তি জানেন : এই ব্যক্তি মূর্খ অসৎপুরুষ। ভিক্ষুগণ, মূর্খ ব্যক্তির এই ত্রি-লক্ষণ, বৈশিষ্ট্য ও চিহ্ন।

ভিক্ষুগণ, জ্ঞানী ব্যক্তির এই ত্রি-লক্ষণ, বৈশিষ্ট্য ও চিহ্ন। কী কী? ভিক্ষুগণ, জ্ঞানী ব্যক্তি সুচিন্তা করে, সুভাষিত বাক্য ভাষণ করে ও সুকর্ম সম্পাদন করে। ভিক্ষুগণ, জ্ঞানী ব্যক্তি যদি সুচিন্তাকারী, সৎ বাক্য ভাষী, সুকর্ম সম্পাদনকারী না হইতেন তাহা হইলে পণ্ডিত ব্যক্তি কিভাবে জানিতেন যে এই ব্যক্তি সৎপুরুষ? যেহেতু ভিক্ষুগণ, জ্ঞানী ব্যক্তি সুচিন্তা করে, সুভাষিত বাক্য ভাষণ করে ও সুকর্ম সম্পাদন করে। সেই কারণে পণ্ডিত ব্যক্তি তাঁহাকে জানেন : এই ব্যক্তি জ্ঞানী, সৎপুরুষ। ভিক্ষুগণ, এইগুলি জ্ঞানী ব্যক্তির এই ত্রি-লক্ষণ, বৈশিষ্ট্য ও চিহ্ন।”

৪. অচ্চয় সূত্র
৪. “ভিক্ষুগণ, এই ত্রি-বৈশিষ্ট্য দ্বারা মূর্খ ব্যক্তিকে জানা যায়। কী কী? সে দোষকে দোষ হিসেবে দর্শন করে না, যখন দোষ দেখে তাহার প্রতীকার করে না। কিন্তু অপরে দোষ স্বীকার করিলেও সে ক্ষমার যোগ্য বিষয়ে ক্ষমা করে না। এই তিনটি বিষয় দ্বারা মূর্খ ব্যক্তিকে জানা যায়।

ভিক্ষুগণ, এই তিনটি বৈশিষ্ট্য দ্বারা জ্ঞানী ব্যক্তিকে জানা যায়। কী কী? তিনি দোষকে দোষ হিসেবে দর্শন করেন, যখন দোষ দেখেন তাহার প্রতিকার করে। অপরে দোষ স্বীকার করিলে তিনি ক্ষমার যোগ্য বিষয়ে ক্ষমা করেন। ভিক্ষুগণ, এই তিনটি বৈশিষ্ট্য দ্বারা জ্ঞানী ব্যক্তিকে জানা যায়।”

৫. অযোনিশ সূত্র
৫. “ভিক্ষুগণ, এই তিনটি বৈশিষ্ট্য দ্বারা মূর্খ ব্যক্তিকে জানা যায়। কী কী? যথাযথ বিবেচনা না করিয়া সে প্রশ্ন করে, যথাযথ বিবেচনা না করিয়া সে উত্তর দান করে। অপরে বিবেচনাপূর্ণ, মার্জিত ভাষায় যথাযথ প্রশ্নোত্তর দান করিলেও সেইগুলি সে অনুমোদন করে না। ভিক্ষুগণ, এই তিন বৈশিষ্ট্য দ্বারা মূর্খ ব্যক্তিকে জানা যায়।

ভিক্ষুগণ, এই তিনটি বৈশিষ্ট্য দ্বারা জ্ঞানী ব্যক্তিকে জানা যায়। কী কী? যথাযথ বিবেচনা করিয়া সে প্রশ্ন করে, যথাযথ বিবেচনা করিয়া সে উত্তর দান করে। অপরে বিবেচনাপূর্ণ, মার্জিত ভাষায় যথাযথ প্রশ্নোত্তর দান করিলেও সেইগুলি তিনি অনুমোদন করেন। ভিক্ষুগণ, এই তিনটি বৈশিষ্ট্য দ্বারা জ্ঞানী ব্যক্তিকে জানা যায়।”

৬. অকুশল সূত্র
৬. ভিক্ষুগণ, এই তিনটি বৈশিষ্ট্য দ্বারা মূর্খকে জানা যায়। কী কী? কায়িক, বাচনিক ও মানসিক অকুশল কর্ম দ্বারা। ভিক্ষুগণ, এই তিনটি বৈশিষ্ট্য দ্বারা মূর্খকে জানা যায়।

ভিক্ষুগণ, এই তিনটি বৈশিষ্ট্য দ্বারা জ্ঞানী ব্যক্তিকে জানা যায়। কী কী? কায়িক, বাচনিক ও মানসিক কুশল কর্ম দ্বারা। ভিক্ষুগণ, এই তিনটি বৈশিষ্ট্য দ্বারা জ্ঞানী ব্যক্তিকে জানা যায়।”

৭. সাবজ্জ সূত্র
৭. ভিক্ষুগণ, এই তিনটি বৈশিষ্ট্য দ্বারা মূর্খ ব্যক্তিকে জানা যায়। কী কী? কায়, বাক্য ও মনের নিন্দার্হ কর্ম দ্বারা। ভিক্ষুগণ, এই তিনটি বৈশিষ্ট্য দ্বারা মূর্খ ব্যক্তিকে জানা যায়।

ভিক্ষুগণ, এই তিনটি বৈশিষ্ট্য দ্বারা জ্ঞানী ব্যক্তিকে জানা যায়। কী কী? কায়িক, বাচনিক ও মানসিক অনবদ্য কর্ম দ্বারা। ভিক্ষুগণ, এই তিনটি বৈশিষ্ট্য দ্বারা জ্ঞানী ব্যক্তিকে জানা যায়।

৮. সব্যাবজ্ঝ সূত্র
৮. ভিক্ষুগণ, এই তিনটি বৈশিষ্ট্য দ্বারা মূর্খ ব্যক্তিকে জানা যায়। কী কী? ঈর্ষাপূর্ণ কায়িক, ঈর্ষাপূর্ণ বাচনিক ও ঈর্ষাপূর্ণ মানসিক কর্ম দ্বারা। ভিক্ষুগণ, এই তিনটি বৈশিষ্ট্য দ্বারা মূর্খ ব্যক্তিকে জানা যায়।

ভিক্ষুগণ, এই তিনটি বৈশিষ্ট্য দ্বারা জ্ঞানী ব্যক্তিকে জানা যায়। কী কী? ঈর্ষাবিহীন কায়, ঈর্ষাবিহীন বাক্য ও ঈর্ষাবিহীন মনো কর্ম দ্বারা। ভিক্ষুগণ, এই তিনটি বৈশিষ্ট্য দ্বারা জ্ঞানী ব্যক্তিকে জানা যায়।”

৯. খত সূত্র
৯. “ভিক্ষুগণ, তিনটি বিষয়ে পরিপূর্ণ হইয়া মূর্খ, পাপী, অসৎপুরুষ নিষ্প্রাণ, উৎপাটিত বস্তু সদৃশ হইয়া জ্ঞানীগণ কর্তৃক নিন্দিত তিরস্কৃত হয় এবং বহু অপুণ্য প্রসব করে। কী কী? কায়, বাক্য ও মনের অপবিত্রতা দ্বারা। ভিক্ষুগণ, এই তিনটি বিষয়ে পরিপূর্ণ হইয়া মূর্খ, পাপী, অসৎপুরুষ নিষ্প্রাণ, উৎপাটিত বস্তু সদৃশ হইয়া জ্ঞানীগণ কর্তৃক নিন্দিত তিরস্কৃত হয় এবং বহু অপুণ্য প্রসব করে।

ভিক্ষুগণ, এই তিনটি বিষয়ে গুণান্বিত, পুণ্যবান, সৎপুরুষ অনুৎপাটিত বস্তু সদৃশ সজীবতা লাভ করিয়া জ্ঞানীগণ কর্তৃক প্রশংসিত ও বহু পুণ্য প্রসব করে। কী কী? কায়, বাক্য ও মনের পবিত্রতা দ্বারা। ভিক্ষুগণ, এই তিনটি বিষয়ে গুণান্বিত, পুণ্যবান, সৎপুরুষ অনুৎপাটিত বস্তু সদৃশ সজীবতা লাভ করিয়া জ্ঞানীগণ কর্তৃক প্রশংসিত ও বহু পুণ্য প্রসব করে।

১০. মল সূত্র
১০ ভিক্ষুগণ, এই তিনটি বিষয়ে সমর্পিত হইয়া তিন প্রকার দোষ পরিত্যাগ না করিয়া একজন লোক তাহার শাস্তির আচরণস্বরূপ নরকে নিক্ষিপ্ত হয়। তিনটি দোষ কী কী? সে দুঃশীল এবং তাহার দ্বারা দুঃশীলতা পরিত্যক্ত হয় না; সে ঈর্ষাপরায়ণ হয় এবং তাহার ঈর্ষা পরিত্যক্ত হয় না; সে মাৎসর্যশীল (কৃপণ) হয় এবং তাহার মাৎসর্যশীলতা পরিত্যক্ত হয় না। ভিক্ষুগণ, এই তিনটি বিষয়ে সমর্পিত হইয়া তিন প্রকার দোষ পরিত্যাগ না করিয়া একজন লোক তাহার শাস্তির আচরণস্বরূপ নরকে নিক্ষিপ্ত হয়।

ভিক্ষুগণ, তিনটি গুণে গুণান্বিত হইয়া এই তিনটি বিষয় পরিহার করিয়া যে-কোনো ব্যক্তি তাহার সুকৃতিস্বরূপ সুগতিতে নিক্ষিপ্ত হয়। কী কী? সে শীলবান হয় এবং তাহার দুঃশীল মল পরিত্যক্ত হয়; সে ঈর্ষাহীন হয় এবং তাহার ঈর্ষামল পরিত্যক্ত হয়; সে অকৃপণ হয় এবং তাহার কৃপণতা পরিত্যক্ত হয়। ভিক্ষুগণ, তিনটি গুণে গুণান্বিত হইয়া এই তিনটি বিষয় পরিহার করিয়া যে-কোনো ব্যক্তি তাহার সুকৃতিস্বরূপ সুগতিতে নিক্ষিপ্ত হয়।”


 

২. রথচক্র বর্গ
১. জ্ঞাত সূত্র
১১. ভিক্ষুগণ, উত্তমরূপে জ্ঞাত ভিক্ষু তিনটি বিষয়ে সমন্বিত হইলে বহুজনের অহিত, বহুজনের অসুখ, দেব-মনুষ্য বহুজনের অনর্থ, অহিত ও দুঃখের কারণ হয়। কী কী? সে অপরকে ধর্মের বিপরীত ধারণা লাভ করিতে উৎসাহিত করে। ভিক্ষুগণ, উত্তমরূপে জ্ঞাত ভিক্ষু তিনটি বিষয়ে সমন্বিত হইলে বহুজনের অহিত, বহুজনের অসুখ, দেব-মনুষ্য বহুজনের অনর্থ, অহিত ও দুঃখের কারণ হয়।

ভিক্ষুগণ, একজন উত্তমরূপে জ্ঞাত ভিক্ষু তিনটি গুণে ভূষিত হইলে বহুজনের হিত, বহুজনের সুখ, দেবমনুষ্য বহুজনের অর্থ, হিত ও সুখের কারণ হয়। কী কী? সে অপরকে ধর্মের বিধানানুসারে কাজ করিতে, ভাষণ করিতে উৎসাহিত করে; সে অপরকে ধর্মীয় ধারণা লাভে উৎসাহিত করে। ভিক্ষুগণ, এই তিনটি গুণে ভূষিত হইলে বহুজনের হিত, বহুজনের সুখ, দেবমনুষ্য বহুজনের অর্থ, হিত ও সুখের কারণ হয়।

২. সারণীয় সূত্র
১২. “ভিক্ষুগণ, এই তিনটি বিষয় অভিষিক্ত ক্ষত্রিয় রাজার যাবজ্জীবন মনে রাখার ব্যাপার। তিনটি কী কী? ভিক্ষুগণ, প্রথমত, যেইস্থানে অভিষিক্ত ক্ষত্রিয় রাজা জন্মগ্রহণ করেন। ভিক্ষুগণ, ইহাই ক্ষত্রিয় পদে অভিষিক্ত রাজার প্রথম স্মরণীয় বিষয়। পুনঃ ভিক্ষুগণ, যেই স্থানে একজন ক্ষত্রিয় রাজা ক্ষত্রিয় পদে অভিষিক্ত হইয়াছেন ইহা তাঁহার যাবজ্জীবন দ্বিতীয় স্মরণীয় বিষয়। পুনঃ ভিক্ষুগণ, একজন ক্ষত্রিয় রাজার যাবজ্জীবন তৃতীয় স্মরণীয় বিষয় হইল তিনি যে স্থানে যুদ্ধ জয় করিয়াছেন, যুদ্ধ জয়ী হিসেবে যেই স্থান তিনি অধিকার করিয়াছেন। ভিক্ষুগণ, এই তিনটি অভিষিক্ত ক্ষত্রিয় রাজার যাবজ্জীবন মনে রাখার বিষয়।

তদ্রূপ ভিক্ষুগণ, একজন ভিক্ষুর এই তিনটি বিষয় যাবজ্জীবন স্মরণীয়। কী কী? ভিক্ষুগণ, যে স্থানে একজন ভিক্ষু কেশ শ্মশ্রু ছেদন করিয়া কাষায় বস্ত্র আবৃত হইয়া আগারিক জীবন পরিত্যাগ করিয়া অনাগারিক প্রব্রজ্যা লাভ করেন সেই স্থান তাঁহার যাবজ্জীবন প্রথম স্মরণীয় বিষয়। পুনঃ ভিক্ষুগণ, একজন ভিক্ষুর যাবজ্জীবন দ্বিতীয় স্মরণীয় বিষয় হইল যে স্থানে তাঁহার “ইহা দুঃখ, ইহা দুঃখসমুদয়, ইহা দুঃখনিরোধ, ইহা দুঃখনিরোধগামিনী প্রতিপদা” এই জ্ঞান উৎপন্ন হয়। পুনঃ ভিক্ষুগণ, যে স্থানে একজন ভিক্ষু আসব ক্ষয় করিয়া অনাসব (মুক্ত) চিত্তবিমুক্তি, প্রজ্ঞাবিমুক্তি লাভ করেন এবং দৃষ্টধর্মে স্বয়ং অভিজ্ঞা প্রত্যক্ষ করিয়া তাহাতে বিহার করেন ইহা তাঁহার তৃতীয় যাবজ্জীবন স্মরণীয় বিষয়। ভিক্ষুগণ, একজন ভিক্ষুর এই তিনটি বিষয় যাবজ্জীবন স্মরণীয়।”

৩. আসংশ সূত্র
১৩. “ভিক্ষুগণ, জগতে এই তিন প্রকার ব্যক্তি বিদ্যমান। কী কী? আশাহীন, আশাবাদী এবং যে আশা পরিহার করিয়াছে। ভিক্ষুগণ, আশাহীন ব্যক্তি কিরূপ? ভিক্ষুগণ, কোনো কোনো ব্যক্তি নীচ কুলে বা চণ্ডালকুলে বা ব্যাধকুলে বা ঝুড়ি তৈরিকারের পরিবারে বা রথচালক বা ঝাড়ুদারকুলে বা কোনো দরিদ্রকুলে জন্ম পরিগ্রহ করে যার পক্ষে খাদ্যের সংস্থান করা বা জীবিকার্জন বা অন্ন-বস্ত্রের সংস্থান করা কষ্টকর। অধিকন্তু সে হয় দুর্বর্ণ, কুৎসিৎ, বামন, রুগ্ন, ক্ষীণদৃষ্টিসম্পন্ন, বক্র, খঞ্জ বা বিকলাঙ্গ। সে অন্ন, পানীয়, বস্ত্র, যান, মালাগন্ধ, বিলেপন, শয্যা, আসন, প্রদীপলাভী হয় না। সে এইরূপ শুনিতে পায় : “ক্ষত্রিয়ের বদান্যতায় ক্ষত্রিয়ের দ্বারা অমুক অমুক ক্ষত্রিয় পদে অভিষিক্ত হইয়াছে।” কিন্তু তাহার ক্ষেত্রে এইরূপ হয় না; আমি আশ্চর্য হই ক্ষত্রিয়েরা কি আমাকে ক্ষত্রিয় পদে অভিষিক্ত করিবেন? ভিক্ষুগণ, এইরূপ পুদ্‌গল নিরাশ (আশাহীন) পুদ্‌গল বলিয়া খ্যাত। ভিক্ষুগণ, আশাবাদী পুদ্‌গল কিরূপ? মনে কর ভিক্ষুগণ, অভিষিক্ত ক্ষত্রিয় রাজার জ্যেষ্ঠ পুত্র অভিষেকের যোগ্য কিন্তু অভিষিক্ত হয় নাই এবং সে অভিষিক্ত হওয়ার বয়ঃপ্রাপ্ত। সে শুনিতে পায় “অমুক ক্ষত্রিয় ক্ষত্রিয় রাজা কর্তৃক ক্ষত্রিয় পদে অভিষিক্ত হইয়াছে।” তাহার এইরূপ মনে হয় : ক্ষত্রিয়গণ কখন আমাকে ক্ষত্রিয় পদে অভিষিক্ত করিবেন? ভিক্ষুগণ, এইরূপ ব্যক্তি আশাবাদী বলিয়া কথিত। ভিক্ষুগণ, কীরূপ ব্যক্তি আশাহত? মনে কর ভিক্ষুগণ, ক্ষত্রিয় পদে অভিষিক্ত কোনো রাজা আছে। সে শুনিতে পায় : অমুক ক্ষত্রিয় রাজা কর্তৃক ক্ষত্রিয় পদে অভিষিক্ত। কিন্তু তাহার এইরূপ মনে হয় না : ক্ষত্রিয়গণ কখন আমাকে ক্ষত্রিয় পদে অভিষিক্ত করিবেন? তাহার কারণ কী? যেহেতু ভিক্ষুগণ, পূর্বে অনভিষিক্ত ব্যক্তির অভিষেকের আশা সম্পূর্ণরূপে বিগত। ভিক্ষুগণ, এই ব্যক্তি আশাহত ব্যক্তি বলিয়া অভিহিত। ভিক্ষুগণ, এই তিন প্রকার ব্যক্তি জগতে বিদ্যমান। তদ্রূপ হে ভিক্ষুগণ, ভিক্ষুদের মধ্যেও তিন প্রকার ভিক্ষু বিদ্যমান। কী কী? নিরাশ, আশান্বিত, আশাহত। ভিক্ষুগণ, নিরাশ পুদ্‌গল ভিক্ষু কেমন? ভিক্ষুগণ, কোনো কোনো ভিক্ষু দুঃশীল (নীতিহীন), মন্দকর্মা, সন্দেহপরায়ণ, গোপনে কার্য সম্পাদনকারী। যদিও সে শ্রমণ বলিয়া ভান করে প্রকৃতই সে শ্রমণ নহে, অব্রহ্মচারী হইয়া ব্রহ্মচারীর ভান করে, অভ্যন্তরীণ দোষযুক্ত এবং কামাসক্ত, চরিত্রহীন। সে এইরূপ শুনিতে পাইল : “অমুক অমুক ভিক্ষু আসবের ক্ষয় করিয়া অনাসব, স্বয়ং ইহজীবনেই সম্পূর্ণরূপে চিত্তবিমুক্তি, প্রজ্ঞাবিমুক্তি লাভ করিয়া তাহাতে অবস্থান করিতেছে।” কিন্তু তাহার এইরূপ চিন্তা হয় না-কখন আমি আসবের ক্ষয় করিয়া অনাসব হইব এবং চিত্তবিমুক্তি, প্রজ্ঞাবিমুক্তি লাভ করিয়া দৃষ্টধর্মে স্বয়ং অভিজ্ঞা প্রত্যক্ষ করিয়া তাহাতে অবস্থান করিব? ভিক্ষুগণ, এইরূপ ভিক্ষু নিরাশ বলিয়া পরিচিত। ভিক্ষুগণ, কোন ধরনের ভিক্ষু আশান্বিত? ভিক্ষুগণ, এইরূপ ভিক্ষু শীলবান এবং কল্যাণ ধর্মপরায়ণ (নীতিবান ও উত্তম চরিত্রবান)। তিনি শুনিতে পাইলেন, “অমুক অমুক ভিক্ষু আসবের ক্ষয় করিয়া অনাসব, স্বয়ং ইহজীবনেই সম্পূর্ণরূপে চিত্তবিমুক্তি, প্রজ্ঞাবিমুক্তি লাভ করিয়া তাহাতে অবস্থান করিতেছে।” তখন তিনি এইরূপ ভাবেন : কখন আমি আসবের ক্ষয় করিয়া অনাসব হইব এবং চিত্তবিমুক্তি, প্রজ্ঞাবিমুক্তি লাভ করিয়া দৃষ্টধর্মে স্বয়ং অভিজ্ঞা প্রত্যক্ষ করিয়া তাহাতে অবস্থান করিব? ভিক্ষুগণ, এইরূপ ভিক্ষু আশান্বিত ভিক্ষু বলিয়া অভিহিত। ভিক্ষুগণ, কীরূপ ভিক্ষু আশাহত? ভিক্ষুগণ, এইরূপ ভিক্ষু ক্ষীণাসব, অর্হৎ। তিনি শুনিতে পাইলেন, “এইরূপ এইরূপ ভিক্ষু আসবের ক্ষয় করিয়া অনাসব, স্বয়ং ইহজীবনেই সম্পূর্ণরূপে চিত্তবিমুক্তি, প্রজ্ঞাবিমুক্তি লাভ করিয়া তাহাতে অবস্থান করিতেছে।” কিন্তু তাঁহার এইরূপ চিন্তার উদ্রেক হয় না-কখন আমি আসবের ক্ষয় করিয়া অনাসব হইব এবং চিত্তবিমুক্তি, প্রজ্ঞাবিমুক্তি লাভ করিয়া দৃষ্টধর্মে স্বয়ং অভিজ্ঞা প্রত্যক্ষ করিয়া তাহাতে অবস্থান করিব? তাহার কারণ কী? যেহেতু ভিক্ষুগণ, পূর্বে অবিমুক্তের বিমুক্তির আশা এখন উপশান্ত হইয়াছে। ভিক্ষুগণ, এইরূপ ভিক্ষু আশাহত বলিয়া অভিহিত। ভিক্ষুগণ, জগতের মধ্যে এইরূপ তিন প্রকার ভিক্ষু বিদ্যমান।

৪. চক্রবর্তী সূত্র
১৪. ভিক্ষুগণ, একজন ধর্মপরায়ণ ন্যায়পরায়ণ রাজচক্রবর্তী রাজাও রাজা বিহীন নহে।” এইরূপ উক্ত হইলে জনৈক ভিক্ষু ভগবানকে এইরূপ বলেন, “ভন্তে, একজন ধর্মপরায়ণ ন্যায়পরায়ণ রাজচক্রবর্তীর রাজা কে? “ভিক্ষুগণ, ধর্ম”, বুদ্ধ উত্তর দিলেন এবং বলিলেন, “ভিক্ষুগণ, একজন ধর্মপরায়ণ ন্যায়পরায়ণ রাজচক্রবর্তী ধর্ম-নির্ভর, ধর্মের সম্মানকারী, ধর্মের প্রতি বিনীত-শ্রদ্ধাশীল, ধর্ম তাঁহার নিশান, ধর্ম তাঁহার আদর্শ প্রভু, সদা সর্বদা তিনি ধর্ম দ্বারা জনগণকে রক্ষার ব্যবস্থা করেন। পুনঃ ভিক্ষুগণ, একজন ধর্মপরায়ণ ন্যায়পরায়ণ রাজচক্রবর্তী ধর্ম-নির্ভর, ধর্মের সম্মানকারী, ধর্মের প্রতি বিনীত-শ্রদ্ধাশীল, ধর্ম তাঁহার নিশান, ধর্ম তাঁহার আদর্শ প্রভু, সদা সর্বদা তিনি ধর্ম দ্বারা যোদ্ধাদের রক্ষার ব্যবস্থা করেন যাহারা তাঁহাকে অতিথি সৎকারক হিসেবে অনুসরণ করে, ব্রাহ্মণ এবং গৃহপতিদের, দূরবর্তী স্থানে বসবাসকারীদের শ্রমণ-ব্রাহ্মণ, পশুপাখিদের সমভাবে সুরক্ষার ব্যবস্থা করেন।

ভিক্ষু, একজন ধর্মপরায়ণ ন্যায়পরায়ণ রাজচক্রবর্তী ধর্ম-নির্ভর, ধর্মের সম্মানকারী, ধর্মের প্রতি বিনীত-শ্রদ্ধাশীল, ধর্ম তাঁহার নিশান, ধর্ম তাঁহার আদর্শ প্রভু, সদা সর্বদা তিনি ধর্ম দ্বারা জনগণকে রক্ষার ব্যবস্থা করিয়া, পুনঃ ভিক্ষুগণ, একজন ধর্মপরায়ণ ন্যায়পরায়ণ রাজচক্রবর্তী ধর্ম-নির্ভর, ধর্মের সম্মানকারী, ধর্মের প্রতি বিনীত-শ্রদ্ধাশীল, ধর্ম তাঁহার নিশান, ধর্ম তাঁহার আদর্শ প্রভু, সদা সর্বদা তিনি ধর্ম দ্বারা যোদ্ধাদের রক্ষার ব্যবস্থা করিয়া যাহারা তাঁহাকে অতিথি সৎকারক হিসেবে অনুসরণ করে, ব্রাহ্মণ এবং গৃহপতিদের, দূরবর্তী স্থানে বসবাসকারীদের শ্রমণ-ব্রাহ্মণ, পশুপাখিদের সমভাবে সুরক্ষার ব্যবস্থা করিয়া ধর্মরূপ চক্র প্রবর্তন করেন। সেই সার্বভৌমত্বের চক্র কোনো ধরনের মনুষ্য বা শত্রু দ্বারা বিধ্বস্ত করা যায় না।

তদ্রূপ ভিক্ষু, তথাগত অর্হৎ সম্যকসম্বুদ্ধ ন্যায়পরায়ণ ধর্মরাজা ধর্ম-নির্ভর, ধর্মের সম্মানকারী, ধর্মের প্রতি বিনীত-শ্রদ্ধাশীল, ধর্ম তাঁহার নিশান, ধর্ম তাঁহার আদর্শ প্রভু, সদা-সর্বদা তিনি তাঁহার কায়কর্মের প্রহরী, সব সময় তিনি এইরূপ ভাবেন : এইরূপ কায়িক কর্ম অনুসরণযোগ্য, এইরূপ কায়িক কর্ম অনুসরণযোগ্য নহে। পুনঃ ভিক্ষু, তথাগত অর্হৎ সম্যকসম্বুদ্ধ, ন্যায়পরায়ণ ধর্মরাজা ধর্ম-নির্ভর, ধর্মের সম্মানকারী, ধর্মের প্রতি বিনীত-শ্রদ্ধাশীল, ধর্ম তাঁহার নিশান, ধর্ম তাঁহার আদর্শ প্রভু, সদা-সর্বদা তিনি তাঁহার বাচনিক কর্মের সুরক্ষক, সব সময় তিনি এইরূপ ভাবেন : এইরূপ বাচনিক কর্ম অনুসরণযোগ্য, এইরূপ বাচনিক কর্ম অনুসরণযোগ্য নহে। পুনঃ ভিক্ষু, তথাগত অর্হৎ সম্যকসম্বুদ্ধ, ন্যায়পরায়ণ ধর্মরাজা ধর্ম-নির্ভর, ধর্মের সম্মানকারী, ধর্মের প্রতি বিনীত-শ্রদ্ধাশীল, ধর্ম তাঁহার নিশান, ধর্ম তাঁহার আদর্শ প্রভু, সদা-সর্বদা তিনি তাঁহার মানসিক কর্মের সুরক্ষক, সব সময় তিনি এইরূপ ভাবেন : এইরূপ মানসিক কর্ম অনুসরণযোগ্য, এইরূপ মানসিক কর্ম অনুসরণযোগ্য নহে। হে ভিক্ষু, সেই অর্হৎ সম্যকসম্বুদ্ধ ন্যায়পরায়ণ ধর্মরাজা ধর্ম-নির্ভর, ধর্মের সম্মানকারী, ধর্মের প্রতি বিনীত-শ্রদ্ধাশীল, ধর্ম তাঁহার নিশান, ধর্ম তাঁহার আদর্শ প্রভু, সদা-সর্বদা তিনি তাঁহার কায়িক কর্মের সুরক্ষক, সব সময় তিনি এইরূপ ধর্মত কায়িক কর্ম সুরক্ষার ব্যবস্থা করিয়া, বাচনিক কর্ম সুরক্ষার ব্যবস্থা করিয়া ও মানসিক কর্ম সুরক্ষার ব্যবস্থা করিয়া ধর্মরূপ অনুত্তর ধর্মচক্র প্রবর্তন করেন। সেই ধর্মচক্র জগতের কোনো শ্রমণ বা ব্রাহ্মণ, দেব বা মার বা ব্রহ্মা কাহারও দ্বারা উল্টান যায় না।”

৫. সচেতন/পচেতন সূত্র
১৫. ১. এক সময় ভগবান বারাণসীর মৃগদাবে অবস্থান করিতেছিলেন। সেই সময় ভগবান ভিক্ষুগণকে আহ্বান করিলেন, “ভিক্ষুগণ। হ্যাঁ ভন্তে”, ভিক্ষুগণ ভগবানকে উত্তর দিলেন। ভিক্ষুগণ, এক সময় পচেতন নামে এক রাজা ছিলেন। একদিন রাজা পচেতন তাঁহার রথকারকে আহ্বান করিলেন, “সৌম্য রথকার, এখন হইতে ছয় মাস পরে এক যুদ্ধ সংঘটিত হইবে। সৌম্য রথকার, আপনি কি আমাকে এক জোড়া নব চক্র তৈরি করিয়া দিতে পারেন?” “দেব, পারি” রথকার রাজাকে বলিলেন। অতঃপর ভিক্ষুগণ, যখন ছয় দিন কম ছয় মাস হইল তখন রথকার মাত্র একটি চক্র তৈরি শেষ করিল। তখন রাজা রথকারকে বলিলেন, “সৌম্য রথকার, এখন হইতে ছয় দিন পর যুদ্ধ সংঘটিত হইবে। নব চক্র তৈরি কি শেষ হইয়াছে?” “দেব, ছয় দিন কম এই ছয় মাসে একটি চক্র সমাপ্ত হইয়াছে।” “কিন্তু আপনি ছয় দিনে দ্বিতীয় চক্রটি শেষ করিতে পারিবেন?” “দেব, হ্যাঁ পারিব” রথকার উত্তর দিলেন।

২. অতঃপর ভিক্ষুগণ, ছয় দিনের মধ্যে দ্বিতীয় চক্র নির্মাণ সমাপ্ত করিয়া রথকার নূতন চক্র যুগল নিয়া রাজা পচেতন যেখানে ছিলেন তথায় উপস্থিত হন। সেখানে উপস্থিত হইয়া রাজাকে বলিলেন, “দেব, আপনার এই নব চক্র যুগল সমাপ্ত হইয়াছে।” “সৌম্য রথকার, যে চক্রটি আপনি ছয় দিন কম ছয় মাসে তৈরি সমাপ্ত করিয়াছেন এবং যেইটি ছয় দিনে সমাপ্ত করিয়াছেন এই দুইটি চক্রের মধ্যে কোনো পার্থক্য তো আমি দেখিতে পাইতেছি না।” “কিন্তু দেব, একটি পার্থক্য আছে। দেব, আপনি লক্ষ করুন!” এইরূপ বলিয়া, ভিক্ষুগণ, রথকার ছয় দিনে নির্মিত চক্রটি ঘুরাইলেন। চক্রটির গতি যতটুকু সঞ্চারিত হইয়াছিল ততক্ষণ পর্যন্ত তাহা স্থায়ী হইল। অতঃপর চতুর্দিকে ইহা ঘুরিয়া ঘুরিয়া পড়িয়া গেল। তৎপর ছয় দিন কম ছয় মাসে নির্মিত চক্রটি তিনি ঘুরাইয়া দেন। চক্রটির গতি যতটুকু সঞ্চারিত হইয়াছিল ততক্ষণ পর্যন্ত তাহা স্থায়ী হইল, অতঃপর ইহা স্থির দাঁড়ানো রহিল। তোমরা মনে করিতে পার, অক্ষদণ্ডে লাগিয়া রহিয়াছে।

৩. “কিন্তু সৌম্য রথকার” রাজা বলিলেন, “কী কারণে কেন যে চক্রটি আপনি ছয় দিনে তৈরি করিয়াছিলেন তাহা সঞ্চারিত গতি পরিমাণ ঘুরিবার পর চতুর্দিকে ঘুরিতে ঘুরিতে মাটিতে পড়িয়া গেল; অথচ আপনি যেইটি ছয় দিন কম ছয় মাসে তৈরি করিয়াছিলেন তাহা যতটুকু গতি সঞ্চারিত হইয়াছিল ততটুকু ঘুরিল, অতঃপর ইহা স্থির রহিল, আপনি মনে করিতে পারেন, অক্ষদণ্ডে লাগিয়া রহিয়াছে।” “দেব, যে চক্রটি আমি ছয় দিনে তৈরি করিয়াছিলাম ইহার ধার বাঁকা, ত্রুটিপূর্ণ এবং ফাটলযুক্ত; তদ্রূপই ছিল চাকার চক্রের মধ্যবিন্দু বাঁকানো, দোষযুক্ত। ইহার ধার, অক্ষদণ্ড ও মধ্যবিন্দু (নাভি) বাঁকা, ত্রুটিপূর্ণ, ছিদ্রপূর্ণ হওয়ায় সঞ্চারিত গতি যতক্ষণ স্থায়ী ছিল ততক্ষণ ইহা ঘুরিয়াছিল। তৎপর চতুর্দিকে ঘুরিয়া মাটিতে পড়িয়া গেল। কিন্তু দেব, যেই চক্রটি আমি ছয় দিন কম ছয় মাসে সমাপ্ত করিয়াছিলাম ইহার ধার বাঁকা ছিল না; ইহা ছিল দোষমুক্ত নিশ্চিদ্র। তদ্রূপই ছিল চাকার দণ্ড ও মধ্যবিন্দু। চাকার ধার, দণ্ড ও নাভির মসৃণ, ত্রুটিহীন, নিশ্চিদ্র অবস্থাবশত চক্রদণ্ড ততক্ষণ ঘুরিয়াছিল যতক্ষণ ইহাতে সঞ্চারিত গতি স্থায়ী ছিল। তৎপর স্থির দাঁড়ানো রহিয়াছে, অক্ষদণ্ডে লাগিয়া রহিয়াছে, আপনি বলিতে পারেন।”

৪. এখন ভিক্ষুগণ, তোমরা মনে করিতেছ যে, সেই ক্ষেত্রে রথকার ছিলেন অন্য কোনো ব্যক্তি। কিন্তু তোমরা তদ্রূপ চিন্তা করিবে না। সেই সময় রথকার ছিলাম আমি নিজেই। ভিক্ষুগণ, আমি বাঁকা, ত্রুটিপূর্ণ, ছিদ্রযুক্ত কাষ্ঠের ক্ষেত্রে ছিলাম সুদক্ষ। এখন ভিক্ষুগণ, আমি অর্হৎ সম্যকসম্বুদ্ধ বক্রপথে কায়িক দোষ, কায়িক ত্রুটিতে সুদক্ষ। বাচনিক এবং মানসিক বক্রপথে দোষ ও ত্রুটিতে দক্ষ।

৫. ভিক্ষুগণ, যে-কোনো ভিক্ষু বা ভিক্ষুণীর কায়িক অঋজুতা, কায়িক দোষ, কায়িক ত্রুটি; বাচনিক অঋজুতা বাচনিক দোষ, বাচনিক ত্রুটি; মানসিক অঋজুতা মানসিক দোষ, মানসিক ত্রুটি; পরিত্যক্ত হয় না তাহার ধর্ম বিনয় হইতে পতন ছয় দিনে নির্মিত চক্রসদৃশ। ভিক্ষুগণ, যে-কোনো ভিক্ষু বা ভিক্ষুণীর কায়িক, বাচনিক, মানসিক অঋজুতা, দোষ, ত্রুটি পরিত্যক্ত হইয়াছে সে ধর্ম-বিনয়ে প্রতিষ্ঠিত হয় ছয় দিন কম ছয় মাসে সমাপ্ত চক্র সদৃশ। সেই কারণে ভিক্ষুগণ, তোমাদের শিক্ষা করা উচিত-আমরা কায়িক অঋজুতা, দোষ, ত্রুটি পরিহার করিব; বাচনিক অঋজুতা, দোষ, ত্রুটি পরিত্যাগ করিব; মানসিক অঋজুতা, দোষ, ত্রুটি পরিহার করিব। ভিক্ষুগণ, তোমাদের এইরূপ শিক্ষা করা উচিত।”

৬. অপণ্ণক সূত্র
১৬. “ভিক্ষুগণ, তিনটি গুণে গুণান্বিত হইয়া একজন ভিক্ষু নিশ্চিত পদ্ধতি অনুশীলনে পারদর্শী হয় এবং তাহার আসক্তি ক্ষয়ের জন্য বলিষ্ঠ কারণ আছে। তিন কী কী? ভিক্ষুগণ, একজন ইন্দ্রিয়দ্বার পাহারা দেয়, ভোজনে মাত্রজ্ঞ হয় এবং জাগ্রতশীল হয়। ভিক্ষুগণ, কিভাবে ভিক্ষু ইন্দ্রিয় দ্বার পাহারা দেয়? ভিক্ষুগণ, ভিক্ষু চক্ষু দ্বারা রূপ দর্শন করিয়া নিমিত্ত গ্রহণ করে না বা অনুব্যঞ্জন গ্রহণ করে না। অভিধ্যা ও দৌর্মনস্য (লোভ এবং নৈরাশ্য)-বশত অসংযত চক্ষুন্দ্রিয়ে পাপ-অকুশল উৎপন্ন হয়। সে চক্ষুন্দ্রিয় নিয়ন্ত্রণ করে, পাহারা দেয়, চক্ষুন্দ্রিয় সংযত করে। শ্রোত্র দ্বারা শব্দ শুনিয়া নিমিত্ত গ্রহণ করে না বা অনুব্যঞ্জন গ্রহণ করে না। অভিধ্যা ও দৌর্মনস্য (লোভ এবং নৈরাশ্য)-বশত অসংযত শ্রোত্রন্দ্রিয়ে পাপ-অকুশল উৎপন্ন হয়। সে শ্রোত্রন্দ্রিয় নিয়ন্ত্রণ করে, পাহারা দেয়, শ্রোত্রন্দ্রিয় সংযত করে। ঘ্রাণ দ্বারা গন্ধ আঘ্রাণ করিয়া গ্রহণ করে না বা অনুব্যঞ্জন গ্রহণ করে না। অভিধ্যা ও দৌর্মনস্য (লোভ এবং নৈরাশ্য)-বশত অসংযত ঘ্রাণেন্দ্রিয়ে পাপ-অকুশল উৎপন্ন হয়। সে ঘ্রাণন্দ্রিয় নিয়ন্ত্রণ করে, পাহারা দেয়, ঘ্রাণন্দ্রিয় সংযত করে। জিহ্বা দ্বারা রস আস্বাদন করিয়া গ্রহণ করে না বা অনুব্যঞ্জন গ্রহণ করে না। অভিধ্যা ও দৌর্মনস্য (লোভ এবং নৈরাশ্য)-বশত অসংযত জিহ্বান্দ্রিয়ে পাপ-অকুশল উৎপন্ন হয়। সে জিহ্বান্দ্রিয় নিয়ন্ত্রণ করে, পাহারা দেয়, জিহ্বান্দ্রিয় সংযত করে। কায় দ্বারা স্পৃষ্ট হইয়া গ্রহণ করে না বা অনুব্যঞ্জন গ্রহণ করে না। অভিধ্যা ও দৌর্মনস্য (লোভ এবং নৈরাশ্য)-বশত অসংযত কায়েন্দ্রিয়ে পাপ-অকুশল উৎপন্ন হয়। সে কায়েন্দ্রিয় নিয়ন্ত্রণ করে, পাহারা দেয়, কায়েন্দ্রিয় সংযত করে। মন দ্বারা ধর্ম শ্রবণ করিয়া নিমিত্ত গ্রহণ করে না বা অনুব্যঞ্জন গ্রহণ করে না। কিন্তু লোভ এবং নৈরাশ্যবশত যে অসংযত শ্রোত্র-ইন্দ্রিয়, ঘ্রাণ-ইন্দ্রিয়, জিহ্বা-ইন্দ্রিয়, কায়-ইন্দ্রিয়, মন-ইন্দ্রিয়ে পাপ-অকুশল উৎপন্ন হয় সেই দ্বারসমূহ নিয়ন্ত্রণ করে, পাহারা দেয়, সংযত করে। ভিক্ষুগণ, এইভাবেই একজন ভিক্ষু ইন্দ্রিয় দ্বারসমূহ পাহারা দেয়। ভিক্ষুগণ, কিভাবে ভিক্ষু ভোজনে মাত্রাজ্ঞ হয়? ভিক্ষুগণ, সে চিন্তা করিয়া জ্ঞানপূর্বক আহার গ্রহণ করে; ক্রীড়ার জন্য নহে, মত্ততার জন্য নহে, ব্যক্তিগত মণ্ডণের জন্য নহে, বিভূষণের জন্য নহে। কিন্তু যাবৎ এই দেহ আছে তাবৎ তাহার স্থিতির জন্য, জীবন যাপনের জন্য, ব্যথা দূর করিবার জন্য, ব্রহ্মচর্যের অনুগ্রহের জন্য এই চিন্তায় : “আমি পুরাতন বেদনা দমন করিব নূতন বেদনা উৎপন্ন করিব না। যতদিন বাঁচিয়া থাকিব ততদিন আমি নির্দোষ এবং সুখে বিহরণ করিব।” ভিক্ষুগণ, এইরূপে ভিক্ষু ভোজনে মাত্রাজ্ঞ হয়। কিভাবে ভিক্ষুগণ, একজন ভিক্ষু জাগ্রতশীল হয়? ভিক্ষুগণ, দিবসে ভিক্ষু চঙ্ক্রমণ করিয়া উপবেশন করিয়া আবরণীয় (বাধা সৃষ্টিকারী) বিষয় হইতে চিত্তকে মুক্ত করে। রাত্রির প্রথম যামে চঙ্ক্রমণ ও উপবেশন করিয়া চিত্তকে আবরণীয় বিষয় হইতে মুক্ত করে; রাত্রির মধ্যম ভাগে দক্ষিণপার্শ্ব হইয়া সিংহশয্যা গ্রহণ করে, পায়ের উপর পা রাখিয়া উত্থান সংজ্ঞায় স্মৃতি (মনোযোগ) নিবদ্ধ রাখে। রাত্রির শেষ ভাগে প্রত্যুত্থান করিয়া চঙ্ক্রমণ ও উপবেশন করিয়া চিত্তকে আবরণীয় বিষয় হইতে মুক্ত করে। ভিক্ষুগণ, এইভাবেই ভিক্ষু জাগ্রতশীল হয়। ভিক্ষুগণ, এই তিন ধর্ম সমন্বাগত ভিক্ষু নিশ্চিত পদ্ধতি অনুশীলনে পারদর্শী হয় এবং তাহার আসক্তি ক্ষয়ের কারণ সৃষ্টি করে।”

৭. অত্তব্যাবাদ সূত্র
১৭. “ভিক্ষুগণ, এই তিন বিষয় নিজের, অপরের, উভয়ের অসুখের কারণ হয়। কী কী? কায়িক, বাচনিক, মানসিক দুষ্কর্ম। ভিক্ষুগণ, এই তিন বিষয় নিজের, অপরের, উভয়ের অসুখের কারণ হয়। ভিক্ষুগণ, এই তিন বিষয় নিজের, অপরের বা উভয়ের অসুখের কারণ হয় না। কী কী? কায়িক, বাচনিক, মানসিক সুকর্ম। ভিক্ষুগণ, এই তিন বিষয় নিজের, অপরের, উভয়ের অসুখের কারণ হয় না।”

৮. দেবলোক সূত্র
১৮. “ভিক্ষুগণ, যদি অন্য মতবাদী পরিব্রাজকেরা তোমাদের এই প্রশ্ন করে : ‘শ্রমণ গৌতম কি দেবলোকে উৎপত্তির জন্য ব্রহ্মচর্য জীবনযাপন করেন?’ এইরূপ জিজ্ঞাসিত হইলে কি ভিক্ষুগণ, তোমরা বিরক্ত, দুঃখিত, অসন্তুষ্ট হইবে না?” “হ্যাঁ ভন্তে।” “এইরূপ ভিক্ষুগণ, মনে হয় যে তোমরা দেব-জীবন, দেব-সৌন্দর্য, দেব-সুখ, খ্যাতি এবং আধিপত্য ধারণায় বিরক্ত, দুঃখিত ও অসন্তুষ্ট। কায়িক, বাচনিক, মানসিক দুষ্কর্ম ব্যাপারে তোমরা কতটুকু বিরক্ত, দুঃখিত ও অসন্তুষ্ট হইবে না?”

৯. প্রথম পাপনিক সূত্র
১৯. “তিনটি বৈশিষ্ট্য বলে একজন দোকানদার অনধিগত (অনর্জিত) সম্পদ অর্জনে, অর্জিত সম্পদ ধারণে বা অধিকৃত সম্পদ বৃদ্ধিতে অসমর্থ। কী কী? ভিক্ষুগণ, যে দোকানদার অতি প্রত্যুষে তাহার কাজে নিবিড়ভাবে মনোযোগ দেয় না, মধ্যাহ্ন বেলায়ও নহে, সন্ধ্যা বেলায়ও নহে। ভিক্ষুগণ, এই তিন কারণে একজন দোকানদার অনধিগত (অনর্জিত) সম্পদ অর্জনে, অর্জিত সম্পদ ধারণে বা অধিকৃত সম্পদ বৃদ্ধিতে অসমর্থ। তদ্রূপ ভিক্ষুগণ, তিনটি কারণযুক্ত হইলে একজন ভিক্ষু অনধিগত কুশল অর্জনে, অধিগত (অর্জিত) কুশলধারণে বা বৃদ্ধিতে অসমর্থ। তিনটি কী কী? ভিক্ষুগণ, যে ভিক্ষু পূর্বাহ্ণ সময়ে সমাধি অনুশীলনে মনোনিবেশ করে না, মধ্যাহ্ন সময়েও না, সায়াহ্ন সময়েও না। ভিক্ষুগণ, এই তিন কারণযুক্ত হইলে একজন ভিক্ষু অনধিগত কুশল অর্জনে, অধিগত (অর্জিত) কুশলধারণে বা বৃদ্ধিতে অসমর্থ। ভিক্ষুগণ, তিনটি কারণ পূর্ণ হইলে একজন দোকানদার অনধিগত (অনর্জিত) সম্পদ অর্জনে, অর্জিত সম্পদ ধারণে বা অধিকৃত সম্পদ বৃদ্ধিতে সমর্থ। কী কী? ভিক্ষুগণ, যে দোকানদার অতি প্রত্যুষে তাহার কাজে নিবিড়ভাবে মনোযোগ দেয়, মধ্যাহ্ন বেলায়ও, সন্ধ্যা বেলায়ও। ভিক্ষুগণ, এই তিনটি কারণ পূর্ণ হইলে একজন দোকানদার অনধিগত (অনর্জিত) সম্পদ অর্জনে, অর্জিত সম্পদ ধারণে বা অধিকৃত সম্পদ বৃদ্ধিতে সমর্থ। তদ্রূপ ভিক্ষুগণ, তিনটি গুণ গুণান্বিত হইলে একজন ভিক্ষু অনধিগত কুশল অর্জনে, অধিগত (অর্জিত) কুশল ধারণে বা বৃদ্ধিতে সমর্থ। তিনটি কী কী? ভিক্ষুগণ, যে ভিক্ষু পূর্বাহ্ণ সময়ে সমাধি অনুশীলনে মনোনিবেশ করে, মধ্যাহ্ন সময়েও, সায়াহ্ন সময়েও। ভিক্ষুগণ, এই ত্রি-গুণসমন্বিত হইলে একজন ভিক্ষু অনধিগত কুশল অর্জনে, অধিগত (অর্জিত) কুশলধারণে বা বৃদ্ধিতে সমর্থ।”

১০. দ্বিতীয় পাপনিক সূত্র
২০. “ভিক্ষুগণ, তিনটি বৈশিষ্ট্যযুক্ত হইলে একজন দোকানদার অতি শীঘ্র মহত্ততা অর্জন এবং সম্পদ বৃদ্ধি করিতে পারে। কী কী? ভিক্ষুগণ, যে দোকানদার বুদ্ধিমান, বিশেষত সমর্থবান এবং বিশ্বাস সৃষ্টি করে। ভিক্ষুগণ, সে কীরূপ বুদ্ধিমান? ভিক্ষুগণ, যে দোকানদার তাহার দ্রব্য সম্পর্কে এইরূপ অবহিত, এই দ্রব্যটি এত দামে ক্রীত, এত মূল্যে বিক্রীত হইলে এত টাকা হইবে এবং এত সঞ্চিত হইবে। ভিক্ষুগণ, এই প্রকারে একজন দোকানদার বুদ্ধিমান। ভিক্ষুগণ, একজন দোকানদার কিরূপে বিশেষত সমর্থবান? ভিক্ষুগণ, যে দোকানদার দ্রব্য ক্রয়ে-বিক্রয়ে সুদক্ষ। ভিক্ষুগণ, একজন দোকানদার এইরূপে বিশেষত সমর্থবান। ভিক্ষুগণ, কিভাবে সে দোকানদার বুদ্ধিমান, বিশেষত সমর্থবান এবং বিশ্বাস সৃষ্টি করে? ভিক্ষুগণ, যে দোকানদার গৃহপতি বা গৃহপতিপুত্র বা ধনী, মহাধনী, মহা ভোগসম্পত্তির অধিকারীদের সাথে এইভাবে পরিচিত হয়, এই দোকানদার চালাক, প্রধানত সমর্থবান, ফন্দীবাজ, পুত্রদারকে পোষণে দক্ষ এবং মাঝে মাঝে আমাদিগকে ঋণকৃত অর্থের জন্য সুদ প্রদানে সক্ষম। তাঁহারা তাহাকে এই বলিয়া সম্পদ প্রদান করে : “সৌম্য দোকানদার, এই অর্থ গ্রহণ করুন এবং তদ্বারা ব্যবসা করুন; আপনার পুত্র-দারকে পোষণ করুন এবং মাঝে মাঝে তাহা পরিশোধ করুন।” ভিক্ষুগণ, এইভাবেই একজন দোকানদার বিশ্বাস সৃষ্টি করে। ভিক্ষুগণ, এই তিনটি গুণসমন্বিত একজন দোকানদার অতি শীঘ্র মহত্ততা লাভ করে এবং সম্পদ বৃদ্ধি করে। তদ্রূপ ভিক্ষুগণ, তিনটি বৈশিষ্ট্যসমৃদ্ধ ভিক্ষু অতি শীঘ্র মহত্ততা অর্জন করে এবং কুশল বর্ধিত করে। তিনটি কী কী? ভিক্ষুগণ, একজন ভিক্ষু বিচক্ষণ, সম্পূর্ণভাবে সমর্থবান এবং বিশ্বাস-সৃষ্টিতে সক্ষম। ভিক্ষুগণ, কিভাবে একজন ভিক্ষু বিচক্ষণ? ভিক্ষুগণ, একজন ভিক্ষু যথার্থই জানে ইহা দুঃখ, ইহা দুঃখ সমুদয়, ইহা দুঃখ নিরোধ, ইহা দুঃখ নিরোধগামিনী প্রতিপদা। ভিক্ষুগণ, এইভাবেই একজন ভিক্ষু বিশ্বাস সৃষ্টি করে। ভিক্ষুগণ, এই তিনটি গুণসমন্বিত একজন ভিক্ষু অতি শীঘ্র মহত্ততা লাভ করে এবং সম্পদ বৃদ্ধি করে। তদ্রূপ ভিক্ষুগণ, তিনটি বৈশিষ্ট্যসমৃদ্ধ ভিক্ষু অতি শীঘ্র মহত্ততা অর্জন করে এবং কুশল বর্ধিত করে। তিনটি কী কী? ভিক্ষুগণ, একজন ভিক্ষু বিচক্ষণ, সম্পূর্ণভাবে সমর্থবান এবং বিশ্বাস-সৃষ্টিতে সক্ষম। ভিক্ষুগণ, এইভাবে একজন ভিক্ষু বিচক্ষণ হয়। ভিক্ষুগণ, কিভাবেই একজন ভিক্ষু প্রধানত সমর্থবান? ভিক্ষুগণ, একজন ভিক্ষু অকুশল পরিহারে, কুশলধর্ম বৃদ্ধিতে আরব্ধবীর্য, সে নির্ভীক এবং দৃঢ় পরাক্রমী, কুশল ভারে পতনশীল নহে। ভিক্ষুগণ, এইভাবেই একজন ভিক্ষু প্রধানত সমর্থবান। ভিক্ষুগণ, কিভাবে একজন ভিক্ষু বিশ্বাস সৃষ্টি করে? ভিক্ষুগণ, মাঝে মাঝে সে বহুশ্রুত (বিস্তৃত জ্ঞানের অধিকারী), আগতাগম (প্রবাদ বাক্যে দক্ষ), ধর্মধর (ধর্মাভিজ্ঞ), বিনয়ধর, মাতিকাধর (প্রাতিমোক্ষের আইনসমূহে অভিজ্ঞ) প্রভৃতির নিকট গিয়া প্রশ্ন করে : “ভন্তে, ইহা কেমন? ইহার অর্থ কী?” সেই সকল ভিক্ষু তখন অজানা বিষয় উন্মোচন করে, অষ্পষ্ট বিষয় ষ্পষ্ট করে, ধর্মের বিভিন্ন সন্দিগ্ধ বিষয়ে তাহার সন্দেহ অপনোদন করে। ভিক্ষুগণ, এইভাবেই একজন ভিক্ষু বিশ্বাস সৃষ্টি করে। ভিক্ষুগণ, এই তিনটি বৈশিষ্ট্যসমৃদ্ধ ভিক্ষু অতি শীঘ্র মহত্ততা অর্জন করে এবং কুশল বর্ধিত করে।”


 

৩. পুদ্গল বর্গ
১. সমিদ্ধ সূত্র
২১. আমাকর্তৃক এইরূপ শ্রুত হইয়াছে, এক সময় ভগবান শ্রাবস্তীর জেতবনে অনাথপিণ্ডিকের বিহারে অবস্থান করিতেছিলেন। অতঃপর আয়ুষ্মান সবিট্‌ঠ ও মহাকোট্‌ঠিত যেখানে শ্রদ্ধেয় সারিপুত্র ছিলেন তথায় উপস্থিত হন। উপস্থিত হইয়া শ্রদ্ধেয় সারিপুত্রের সাথে সম্মানসূচক সম্ভাষণের পর একপ্রান্তে উপবেশন করেন। একপ্রান্তে উপবিষ্ট শ্রদ্ধেয় সারিপুত্র শ্রদ্ধেয় সবিট্‌ঠকে বলেন, আয়ুষ্মান সবিট্‌ঠ, জগতে এই তিন ব্যক্তি দেখা যায়। কে কে? কায়সাক্ষী, দৃষ্টি প্রাপ্ত, শ্রদ্ধা-বিমুক্ত (কায় দ্বারা সত্য পরীক্ষাকারী, দৃষ্টিজয়ী, শ্রদ্ধা দ্বারা বিমুক্ত)। আয়ুষ্মান, জগতে এই তিন ব্যক্তি বিদ্যমান। আবুসো (বন্ধু), এই তিন জনের মধ্যে শ্রদ্ধা বিমুক্ত ব্যক্তিই উত্তম এবং উৎকৃষ্টতর। কে? কারণ আবুসো, এই পুদ্গলের মধ্যে শ্রদ্ধা ইন্দ্রিয় বেশি পরিমাণে বিকশিত। অতঃপর আয়ুষ্মান সারিপুত্র শ্রদ্ধেয় মহাকোট্‌ঠিতকে বলেন, শ্রদ্ধেয় কোট্‌ঠিত, জগতে এই তিন ব্যক্তি বিদ্যমান। আবুসো এই তিন ব্যক্তির মধ্যে কোন ব্যক্তি অতি উত্তম ও উৎকৃষ্টতর?” “হ্যাঁ শ্রদ্ধেয় সারিপুত্র, জগতে এই তিন জনের মধ্যে শ্রদ্ধাবিমুক্ত ব্যক্তিই উত্তম এবং উৎকৃষ্টতর। কে কে? কায়সাক্ষী, দৃষ্টিপ্রাপ্ত, শ্রদ্ধা-বিমুক্ত (কায় দ্বারা সত্য পরীক্ষাকারী, দৃষ্টিজয়ী, শ্রদ্ধা দ্বারা বিমুক্ত)। আবুসো, জগতে এই তিন ব্যক্তি বিদ্যমান। আবুসো, এই তিন ব্যক্তির মধ্যে যে কায় দ্বারা সত্য পরীক্ষা করিয়াছে আমার নিকট সেই অতি উত্তম, উৎকৃষ্টতর। কেন? যেহেতু এই ব্যক্তির মধ্যে সমাধি ইন্দ্রিয় অধিক পরিমাণে বিকশিত। অতঃপর আয়ুষ্মান মহাকোট্‌ঠিত শ্রদ্ধেয় সারিপুত্রকে বলেন, আবুসো সারিপুত্র, জগতে এই তিন ব্যক্তি বিদ্যমান। কে কে? কায়সাক্ষী, দৃষ্টি প্রাপ্ত, শ্রদ্ধা-বিমুক্ত (কায় দ্বারা সত্য পরীক্ষাকারী, দৃষ্টিজয়ী, শ্রদ্ধা দ্বারা বিমুক্ত)। জগতে এই তিন ব্যক্তি বিদ্যমান। আবুসো, এই তিন ব্যক্তির মধ্যে কোন ব্যক্তি চমৎকার, উৎকৃষ্টতর? আবুসো কোট্‌ঠিত, জগতে তিন জনের মধ্যে শ্রদ্ধাবিমুক্ত ব্যক্তিই উত্তম এবং উৎকৃষ্টতর। কে কে? কায়সাক্ষী, দৃষ্টি প্রাপ্ত, শ্রদ্ধা-বিমুক্ত (কায় দ্বারা সত্য পরীক্ষাকারী, দৃষ্টিজয়ী, শ্রদ্ধা দ্বারা বিমুক্ত)। আবুসো, এই তিন ব্যক্তি জগতে বিদ্যমান। এই তিন ব্যক্তির মধ্যে দৃষ্টিপ্রাপ্ত ব্যক্তিই আমার নিকট শ্রেষ্ঠতর ও উৎকৃষ্টতর বলিয়া মনে হয়। কেন? যেহেতু আবুসো, এই ব্যক্তির মধ্যে প্রজ্ঞা ইন্দ্রিয় অধিক পরিমাণে বিকশিত। অতঃপর শ্রদ্ধেয় সারিপুত্র শ্রদ্ধেয় সবিট্‌ঠ ও মহা কোট্‌ঠিতকে এই বলিলেন, “আয়ুষ্মানগণ, আমরা সবাই স্ব স্ব বুদ্ধিমত্তা অনুসারে মতামত প্রকাশ করিয়াছি। চলুন আয়ুষ্মানগণ, আমরা ভগবান যেখানে আছেন তথায় উপস্থিত হই। ভগবানের নিকট উপস্থিত হইয়া তাঁহাকে এই বিষয়টি অবহিত করি। ভগবান বিষয়টি যেরূপ ব্যাখ্যা করেন আমরা তদ্রূপ ধারণ করিব।” শ্রদ্ধেয় সারিপুত্রকে অপর দুইজন, “বন্ধু, উত্তম” বলিয়া তাঁহার প্রস্তাব সমর্থন করিলেন। তৎপর তাঁহারা তিন জনেই ভগবানের নিকট উপস্থিত হন। উপস্থিত হইয়া ভগবানকে অভিবাদন করিয়া একপ্রান্তে উপবেশন করিলেন। একান্তে উপবিষ্ট শ্রদ্ধেয় সারিপুত্র তাঁহারা তিনজনের মধ্যে যে কথোপকথন হইয়াছিল ভগবানকে তাহা অবহিত করেন। ভগবান বলিলেন, “সারিপুত্র, না ভাবিয়া ইহা সিদ্ধান্ত করা সহজ নহে যে, তিন জনের মধ্যে কোন ব্যক্তি শ্রেষ্ঠ ও উৎকৃষ্টতর। অবশ্য ইহা উত্তম যে, যে ব্যক্তি শ্রদ্ধাবিমুক্ত অর্হৎ এর সাথে প্রতিপন্ন (আরূঢ়), যে ব্যক্তি কায়সাক্ষী সে সকৃদাগামী (একবার আগমনকারী) বা অনাগামী আর যে ব্যক্তি দৃষ্টিপ্রাপ্ত সেও সকৃদাগামী বা অনাগামী। সারিপুত্র, না ভাবিয়া ইহা সিদ্ধান্ত করা সহজ নহে যে, তিন জনের মধ্যে কোন ব্যক্তি শ্রেষ্ঠ ও উৎকৃষ্টতর। ইহাও হইতে পারে যে, যে ব্যক্তি কায়সাক্ষী সে অর্হত্ত্বের পথে প্রতিপন্ন। যে ব্যক্তি শ্রদ্ধাবিমুক্ত সে সকৃদাগামী বা অনাগামী, যে দৃষ্টিপ্রাপ্ত সেও সকৃদাগামী বা অনাগামী। সারিপুত্র, না ভাবিয়া ইহা সিদ্ধান্ত করা সহজ নহে যে, তিন জনের মধ্যে কোন ব্যক্তি শ্রেষ্ঠ ও উৎকৃষ্টতর। ইহাও হইতে পারে যে, যে ব্যক্তি দৃষ্টিসাক্ষী সে অর্হত্ত্বের পথে প্রতিপন্ন। যে ব্যক্তি শ্রদ্ধাবিমুক্ত সে সকৃদাগামী বা অনাগামী, কায়সাক্ষী সে সকৃদাগামী বা অনাগামী সারিপুত্র, না ভাবিয়া সিদ্ধান্ত করা সহজ নহে তিন ব্যক্তির মধ্যে কোন ব্যক্তি শ্রেষ্ঠ, উৎকৃষ্টতর।”

২. গিলান সূত্র
২২. “ভিক্ষুগণ, জগতে এই তিন প্রকার রুগ্ন ব্যক্তি বিদ্যমান। কে কে? ভিক্ষুগণ, একজন রুগ্ন ব্যক্তি যথোপযুক্ত খাদ্য লাভ করুক বা না করুক, যথাযথ ওষুধ লাভ করুক বা না করুক, সেবা শুশ্রূষা লাভ করুক বা না করুক সে তাহার রোগ হইতে মুক্তি লাভ করে না। পুনঃ ভিক্ষুগণ, একজন রুগ্ন ব্যক্তি যথোপযুক্ত খাদ্য লাভ করুক বা না করুক, যথাযথ ওষুধ লাভ করুক বা না করুক সেবা শুশ্রূষা লাভ করুক বা না করুক সে তাহার রোগ হইতে মুক্তি লাভ করে। পুনঃ ভিক্ষুগণ, একজন রুগ্ন ব্যক্তি যথোপযুক্ত খাদ্য লাভ করুক বা না করুক লাভ না করিয়া ওষুধ সেবন করুক বা না করুক, সে তাহার রোগ হইতে মুক্তি লাভ করে না। পুনঃ ভিক্ষুগণ, একজন রুগ্ন ব্যক্তি যথোপযুক্ত খাদ্য লাভ করুক বা না করুক, যথাযথ ওষুধ লাভ করুক বা না করুক, সেবা-শুশ্রূষা লাভ না করিয়া সে তাহার রোগ হইতে মুক্তি লাভ করে। ভিক্ষুগণ, যে রুগ্ন ব্যক্তি যথাযথ পথ্য বা ওষুধ বা সেবা-শুশ্রূষা লাভ করে সে সেই রোগ হইতে অব্যাহতি পায় (কিন্তু যদি এইগুলি লাভ না করে, সেই ক্ষেত্রে নহে), এই নির্দিষ্ট রুগ্ন ব্যক্তির জন্য যথাযথ পথ্য, ওষুধ, সেবা-শুশ্রূষার ব্যবস্থা করা হইয়াছে এবং তাহার নির্দিষ্ট স্বার্থের নিমিত্ত (তাহার রোগমুক্তিবশত) যে অন্যান্য রুগ্ন ব্যক্তিরা আকৃষ্ট হইবে। ভিক্ষুগণ, জগতে এই তিন প্রকার রুগ্ন ব্যক্তি বিদ্যমান। তদ্রূপ ভিক্ষুগণ, জগতে এই তিন প্রকার রুগ্ন ব্যক্তির সমতুল্য তিন প্রকার পুদ্গল (ব্যক্তি) দেখা যায়। কী কী? ভিক্ষুগণ, কোন ব্যক্তি আছে যে তথাগতের দর্শন লাভের সুযোগ লাভ করুক বা না করুক, তথাগত প্রবেদিত ধর্ম-বিনয় শ্রবণের সুযোগ লাভ করুক বা না করুক কুশলধর্মে পূর্ণতার নিশ্চয়তায় প্রবেশ করে না। পুনঃ ভিক্ষুগণ, কোন ব্যক্তি তথাগতের দর্শন লাভের সুযোগ লাভ করুক বা না করুক, তথাগত প্রবেদিত ধর্ম-বিনয় শ্রবণের সুযোগ লাভ করুক বা না করুক কুশলধর্মে পূর্ণতার নিশ্চয়তায় প্রবেশ করে। ভিক্ষুগণ, যে ব্যক্তি তথাগতের দর্শন লাভের সুযোগ লাভ করুক বা না করুক, তথাগত প্রবেদিত ধর্ম-বিনয় শ্রবণের সুযোগ লাভ করে ব্যর্থ হয় না... শ্রবণের সুযোগ লাভ করে বা না করে, তথাগত প্রবেদিত ধর্ম-বিনয় শ্রবণের সুযোগ লাভ করে বা না করে কুশলধর্মে পূর্ণতার নিশ্চয়তায় প্রবেশ করে, ভিক্ষুগণ, এই ব্যক্তির নিমিত্তেই ধর্ম প্রচারিত হইয়াছে এবং তাহার নিমিত্তেই অন্যদিগকে ধর্ম শিক্ষা দিতে হইবে। ভিক্ষুগণ, জগতে এই তিন প্রকার ব্যক্তি দেখা যায় যাহাদিগকে তিন প্রকার রুগ্ন ব্যক্তির সাথে তুলনা করা যাইতে পারে।”

৩. সঙ্খার সূত্র
২৩. “ভিক্ষুগণ, জগতে এই তিন প্রকার ব্যক্তি আছে। কী কী? ভিক্ষুগণ, এক প্রকার ব্যক্তি আছে যে কায়িক, বাচনিক, মানসিক এমন কর্ম সঞ্চয় করে যাহা বিরোধী। এইরূপ কায়িক, বাচনিক, মানসিক বিরূদ্ধ কর্ম সঞ্চয় করার ফলে সে এমন এক স্থানে পুনর্জন্ম পরিগ্রহ করে যাহা প্রতিকূল। এইরূপ স্থানে জন্মলাভ করার ফলে তথাকার বিরূপ সংস্পর্শ তাহাকে বিব্রত করে। এইভাবে বিরূদ্ধ সংস্পর্শ লাভ করিয়া সে এমন বেদনানুভব করে যাহা প্রতিকূল, একান্ত দুঃখজনক যাহা একমাত্র নারকীয় সত্ত্বগণ ভোগ করে। পুনঃ ভিক্ষুগণ, কোনো কোনো ব্যক্তি কায়িক, কোনো কোনো ব্যক্তি বাচনিক, কোনো কোনো ব্যক্তি মানসিক এমন কর্ম সঞ্চয় করে যাহা অনবদ্য। এইরূপ কায়িক, বাচনিক, মানসিক অনবদ্য কর্ম সঞ্চয়ের ফলে সে অনবদ্য অনুকূল স্থানে জন্ম লাভ করে। এইরূপ অনুকূল স্থানে উৎপন্ন হইয়া অনুকূল সংস্পর্শে আসে, অনুকূল বেদনানুভব করে যাহা একান্ত সুখকর এবং একমাত্র শুভকিন্ন দেবগণই অনুভব করিয়া থাকে। পুনঃ ভিক্ষুগণ, কোনো কোনো ব্যক্তি কায়িক, কোনো কোনো ব্যক্তি বাচনিক, কোনো কোনো ব্যক্তি মানসিক কর্ম সঞ্চয় করে যাহা প্রতিকূল এবং অনবদ্য উভয় প্রকার। সে সাবদ্য (প্রতিকূল) এবং অনবদ্য কায়িক কর্ম সঞ্চয় করিয়া, সে সাবদ্য এবং অনবদ্য বাচনিক কর্ম সঞ্চয় করিয়া, সে সাবদ্য এবং অনবদ্য মানসিক কর্ম সঞ্চয় করিয়া এমন স্থানে পুনর্জন্ম গ্রহণ করিয়া থাকে যাহা সাবদ্য ও অনবদ্য উভয় প্রকার। এইরূপ প্রতিকূল ও অনুকূল স্থানে জন্মগ্রহণ করিয়া প্রতিকূল এবং অনুকূল সংস্পর্শে আসে। এইরূপ প্রতিকূল ও অনুকূল সংস্পর্শে আসার ফলে সাবদ্য ও অনবদ্য উভয়বিধ (মিশ্রিত) সুখ এবং দুঃখ অনুভব করে যেইরূপ কোনো কোনো মনুষ্য, দেব এবং নারকীয় (বিনিপাতিক) সত্ত্বগণ অনুভব করিয়া থাকে। ভিক্ষুগণ, জগতে এই তিন প্রকার ব্যক্তি বিদ্যমান।”

৪. বহুকার সূত্র
২৪. “ভিক্ষুগণ, জগতে এই তিন ব্যক্তি অন্যের নিকট খুবই উপকারী। কে কে? যে ব্যক্তির মাধ্যমে কোনো লোক বুদ্ধ, ধর্ম ও সংঘের শরণ গ্রহণ করে, এই ব্যক্তি তাহার খুবই উপকারী। পুনঃ ভিক্ষুগণ, যে ব্যক্তির দ্বারা কোনো লোক ইহা যথাযথ জানে যে, ইহা দুঃখ, ইহা দুঃখের কারণ, ইহা দুঃখ নিরোধ, ইহা দুঃখ নিরোধের উপায়। এই ব্যক্তি তাহার খুবই উপকারী। পুনঃ ভিক্ষুগণ, যে ব্যক্তি কোনো লোকের দ্বারা আসক্তির ক্ষয় করিয়া অনাসক্ত, চিত্ত বিমুক্তি, প্রজ্ঞা বিমুক্তি জানিতে পারে, স্বয়ং ইহজীবনেই অভিজ্ঞা প্রত্যক্ষ করিয়া তাহাতে অবস্থান করে, এই ব্যক্তি তাহার খুবই উপকারী। ভিক্ষুগণ, এই তিন ব্যক্তি অন্যের নিকট খুবই উপকারী। ভিক্ষুগণ, আমি ইহা ঘোষণা করিতেছি যে, এই তিন ব্যক্তি ব্যতীত তাহার নিকট অধিক উপকারী আর কোনো লোক হইতে পারে না। আমি ইহা বলিতেছি যে, অভিবাদন, প্রত্যুত্থান, করজোড়ে অঞ্জলি, কর্তব্য পূর্ণ আচরণ বা বস্ত্র, আহার, শয্যা, আবাসস্থান, ভৈষজ্য এবং পরিষ্কারাদি দানের দ্বারা কেহ তাহাদের প্রতিদান করিতে পারে না।”

৫. বজ্জিরূপম সূত্র
২৫. “ভিক্ষুগণ, জগতে তিন প্রকার ব্যক্তি বিদ্যমান। তিন কী কী? উন্মুক্ত ক্ষত চিত্ত সদৃশ, বিদ্যুৎ উপম চিত্ত, হীরক চিত্ত। ভিক্ষুগণ, উন্মুক্ত ক্ষত চিত্ত সদৃশ ব্যক্তি কিরূপ? ভিক্ষুগণ, কোনো কোনো ব্যক্তি ক্রোধপরায়ণ এবং অশান্ত। তাহাকে সামান্য কিছু বলা হইলেও সে রাগান্বিত ক্রুদ্ধ হয়, কলহ করে, রাগ, ক্রোধ, ঘৃণা, মুখভারিতা প্রকাশ করে। যেমন উদাহরণস্বরূপ যখন লাঠি দ্বারা পুঁযযুক্ত ক্ষত আঘাত করা হইলে তখন বেশি পরিমাণে পুঁয বাহির হইয়া পড়ে, তদ্রূপ ভিক্ষুগণ, কোনো কোনো ব্যক্তি ক্রোধপরায়ণ এবং অশান্ত। তাহাকে সামান্য কিছু বলা হইলেও সে রাগান্বিত ক্রুদ্ধ হয়, কলহ করে, রাগ, ক্রোধ, ঘৃণা, মুখভারিতা প্রকাশ করে। ভিক্ষুগণ, এইরূপ ব্যক্তি উন্মুক্ত ক্ষত সদৃশ ব্যক্তি হিসেবে অভিহিত। ভিক্ষুগণ, বিদ্যুতোপম চিত্ত ব্যক্তি কিরূপ? ভিক্ষুগণ, কোনো কোনো ব্যক্তি প্রকৃতই জানে, ইহা দুঃখ, ইহা দুঃখের কারণ, ইহা দুঃখ নিরোধ, ইহা দুঃখ নিরোধের উপায়। যেমন ভিক্ষুগণ, চক্ষুষ্মান পুরুষ বিদ্যুতের এক ঝলক দ্বারা ঘোর অন্ধকারে বস্তু দেখে, তদ্রূপ ভিক্ষুগণ, কোনো কোনো ব্যক্তি যথার্থই জানে, ইহা দুঃখ, ইহা দুঃখের কারণ, ইহা দুঃখ নিরোধ, ইহা দুঃখ নিরোধের উপায়। এই ব্যক্তি বিদ্যুতোপম চিত্ত ব্যক্তি বলিয়া খ্যাত। ভিক্ষুগণ, হীরক চিত্ত ব্যক্তি কেমন? ভিক্ষুগণ, কোনো কোনো ব্যক্তি আসক্তির ক্ষয় করিয়া অনাসক্ত, চিত্তবিমুক্তি, প্রজ্ঞাবিমুক্তি স্বয়ং ইহজীবনে প্রত্যক্ষ করিয়া তাহা লাভ করিয়া অবস্থান করে। যেমন ভিক্ষুগণ, এমন কোনো মণি বা পাথর নাই যাহাকে হীরক কাটিতে পারে না, তদ্রূপ ভিক্ষুগণ, কোনো কোনো ব্যক্তি আসক্তির ক্ষয় করিয়া অনাসক্ত, চিত্তবিমুক্তি, প্রজ্ঞাবিমুক্তি স্বয়ং ইহজীবনে প্রত্যক্ষ করিয়া তাহা লাভ করিয়া অবস্থান করে। ভিক্ষুগণ, এইরূপ ব্যক্তি হীরক চিত্ত ব্যক্তি হিসেবে পরিচিত। ভিক্ষুগণ, জগতে এই তিন প্রকার ব্যক্তি দৃষ্ট হয়।”

৬. সেবিতব্য সূত্র
২৬. “ভিক্ষুগণ, জগতে এই তিন প্রকার ব্যক্তি বিদ্যমান। কী কী? ভিক্ষুগণ, এক প্রকার ব্যক্তি আছে যে অনুসরণ অযোগ্য, অসেবনযোগ্য, অসম্মানযোগ্য। ভিক্ষুগণ, এক প্রকার ব্যক্তি আছে যে অনুসরণযোগ্য, সেবনযোগ্য, সম্মানযোগ্য। ভিক্ষুগণ, এক প্রকার ব্যক্তি আছে যে শ্রদ্ধার সাথে অনুসরণযোগ্য, সেবনযোগ্য, সম্মানযোগ্য। ভিক্ষুগণ, কোন প্রকার ব্যক্তি অনুসরণ অযোগ্য, অসেবনযোগ্য, অসম্মানযোগ্য? ভিক্ষুগণ, এক প্রকার পুদ্গল (ব্যক্তি) আছে যে শীল (নীতি), সমাধি ও প্রজ্ঞায় হীন। ভিক্ষুগণ, এইরূপ ব্যক্তি আছে যে শীল (নীতি), সমাধি ও প্রজ্ঞায় হীন। অনুসরণ অযোগ্য, অসেবনযোগ্য, অসম্মানযোগ্য, একমাত্র বিবেচনা ও অনুকম্পা ব্যতীত। ভিক্ষুগণ, কি রকম ব্যক্তি অনুসরণযোগ্য, সেবনযোগ্য, সম্মানযোগ্য? ভিক্ষুগণ, কোনো কোনো ব্যক্তি নিজে শীল, সমাধি, প্রজ্ঞাসম্পন্ন হয়। ভিক্ষুগণ, এইরূপ ব্যক্তি অনুসরণযোগ্য, সেবনযোগ্য, সম্মানযোগ্য। তাহার কারণ কী? এই কারণে, যেহেতু আমরা উভয়ে শীলে পারদর্শী, আমাদের কথাবার্তা শীলসম্পন্ন হইবে, ইহা আমাদের কুশল অক্ষুণ্ণ রাখিবে, তাহাতে আমাদের শান্তি বজায় রাখিবে। যেহেতু আমরা সমাধিতে ও প্রজ্ঞায় উভয়ে বিষয়ে পারদর্শী, আমাদের কথাবার্তা সমাধিমূলক ও প্রজ্ঞাপূর্ণ হইবে। এইগুলি আমাদের কুশল অক্ষুন্ন রাখিবে, তাহাতে আমাদের শান্তি বজায় থাকিবে। এই কারণে এইরূপ ব্যক্তি সম্মানযোগ্য।

ভিক্ষুগণ, কোন প্রকার ব্যক্তি পূজা ও শ্রদ্ধার সাথে অনুসরণযোগ্য, সেবনযোগ্য, সম্মানযোগ্য? ভিক্ষুগণ, কোনো কোনো ব্যক্তি নিজে শীল, সমাধি, প্রজ্ঞায় উন্নত হয়। ভিক্ষুগণ, এই প্রকার ব্যক্তি প্রথমে পূজার ও শ্রদ্ধার যোগ্য তৎপর অনুসরণযোগ্য, সেবনযোগ্য ও সম্মানযোগ্য। কেন? এই কারণে, “আমি অপরি-পূরিত শীল পূরণ করিব বা যখন শীলস্কন্ধ পরিপূরিত হইবে তখন আমি প্রজ্ঞা দ্বারা তাহা তত্র তত্র যোগ দিয়া পরিপূরণ করিব। অপরিপূরিত সমাধিস্কন্ধ পূরণ করিব বা যখন সমাধিস্কন্ধ পরিপূরিত হইবে তখন আমি প্রজ্ঞা দ্বারা তত্র তত্র যোগ দিয়া তাহা পরিপূরণ করিব।” এই কারণে এই প্রকার ব্যক্তি সৎকার, গৌরব-সহকারে অনুসরণযোগ্য, সেবনযোগ্য, সম্মানযোগ্য। ভিক্ষুগণ, জগতে এই তিন প্রকার ব্যক্তি বিদ্যমান।

যে হীনবন্ধুকে অনুসরণ করে সে শীঘ্র বিনষ্ট হয়, কদাপি সমতুল্য ব্যক্তির সাথে যুক্ত হইলে সে ব্যর্থ হয় না। যে মহৎ ব্যক্তির প্রতি অনুরক্ত হয় তাহার শীঘ্র উত্থান হয়, তাই সেবা করিবে তোমার চেয়ে উত্তম লোকের।”

৭. ঘৃণাজনক সূত্র
২৭. “ভিক্ষুগণ, জগতে এই তিন প্রকার ব্যক্তি বিদ্যমান। কী কী? ভিক্ষুগণ, কোনো কোনো ব্যক্তি আছে যে ঘৃণিত বলিয়া পরিত্যাজ্য, অনুসরণ, সেবন বা সম্মানযোগ্য নহে। এক ধরনের লোক আছে যে অবহেলার যোগ্য, অনুসরণ, সেবা ও সম্মানের যোগ্য নহে। ভিক্ষুগণ, কোনো কোনো ব্যক্তি অনুসরণযোগ্য, সেবা ও সম্মানযোগ্য। ভিক্ষুগণ, কোন ধরনের ব্যক্তি অনুসরণ অযোগ্য ও সেবা-সম্মান অযোগ্য? ভিক্ষুগণ, কোনো কোনো ব্যক্তি দুঃশীল, পাপধর্মপরায়ণ, অপবিত্র, সন্দেহজনক আচরণসম্পন্ন, গোপন কর্মা। যদিও সে ভান করে সে শ্রমণ নহে, সে অব্রহ্মচারী হইয়া ব্রহ্মচারীর ভান করে। সে অভ্যন্তরীণ কলুষযুক্ত এবং সম্পূর্ণভাবে কামাসক্ত, ময়লা আবর্জনা স্তূপ। ভিক্ষুগণ, এইরূপ ব্যক্তি ঘৃণার সাথে পরিত্যাজ্য অনুসরণ, সেবন বা সম্মানযোগ্য নহে। এক ধরনের লোক আছে যে অবহেলার যোগ্য, অনুসরণ, সেবা ও সম্মানের যোগ্য নহে। ভিক্ষুগণ, কোনো কোনো ব্যক্তি অনুসরণযোগ্য, সেবা ও সম্মানযোগ্য। ভিক্ষুগণ, কোন ধরনের ব্যক্তি অনুসরণ অযোগ্য ও সেবা-সম্মান অযোগ্য। কেন? যদিও কোনো ব্যক্তি তাহার মতের প্রতি দৃঢ় আসক্তি প্রকাশ করে না তবুও তাহার কুকীর্তির শব্দ সর্বত্র ছড়াইয়া পড়ে-সে পাপীদের সাথে সংশ্রব করে, তাহার কু-সংসর্গ আছে, সে দুষ্ট লোকদের সাথে সংসর্গ করে। যেমন ভিক্ষুগণ, মনে কর কোনো সর্প গোবরাদির স্তূপে প্রবেশ করে, যদিও ইহা তাহাকে (যে ইহাকে বাহির করে) কামড়ায় না তথাপি ইহা তাহাকে মলিন করে। তদ্রূপ ভিক্ষুগণ, যদিও কোনো ব্যক্তি এইরূপ ব্যক্তির মতের প্রতি দৃঢ় আসক্তি প্রকাশ করে না তবুও তাহার কুকীর্তির শব্দ সর্বত্র ছড়াইয়া পড়ে-সে পাপীদের সাথে সংশ্রব করে, তাহার কু-সংসর্গ আছে, সে দুষ্ট লোকদের সাথে সংসর্গ করে। সেই কারণে ভিক্ষুগণ, এইরূপ ব্যক্তির ঘৃণার সাথে পরিত্যাজ্য অনুসরণ, সেবন বা সম্মানযোগ্য নহে। এক ধরনের লোক আছে যে অবহেলার যোগ্য, অনুসরণ, সেবা ও সম্মানের যোগ্য নহে। ভিক্ষুগণ, কোনো কোনো ব্যক্তি অনুসরণযোগ্য, সেবা ও সম্মানযোগ্য। ভিক্ষুগণ, কোন ধরনের ব্যক্তি অনুসরণ অযোগ্য ও সেবা-সম্মান অযোগ্য? ভিক্ষুগণ, কোন প্রকার ব্যক্তি অবহেলার যোগ্য, অনুসরণ, সেবা ও সম্মানের অযোগ্য? ভিক্ষুগণ, কোনো কোনো ব্যক্তি ক্রোধপরায়ণ এবং অশান্ত। তাহাকে সামান্য কিছু বলা হইলেও সে রাগান্বিত, ক্রুদ্ধ হয়, কলহ করে রাগ, ক্রোধ, ঘৃণা, মুখভারিতা প্রকাশ করে। যেমন ভিক্ষুগণ, যখন লাঠি দ্বারা পুঁযযুক্ত ক্ষত আঘাত করা হইলে তখন বেশি পরিমাণে পুঁয বাহির হইয়া পড়ে। তদ্রূপ ভিক্ষুগণ, কোনো কোনো ব্যক্তি ক্রোধ এবং অশান্ত। তাহাকে সামান্য কিছু বলা হইলেও সে রাগান্বিত, ক্রুদ্ধ হয়, কলহ করে রাগ, ক্রোধ, ঘৃণা, মুখভারিতা প্রকাশ করে। যেমন ভিক্ষুগণ, তি-ুক নামক কাষ্ঠখণ্ড লাঠি দ্বারা আঘাত করা হইলে অধিক ফোঁক ফোঁক শব্দ করে এবং পত্‌ পত্‌ করে তদ্রূপ ভিক্ষুগণ, কোনো কোনো ব্যক্তি ক্রোধ, ঘৃণা, মুখভারিতা প্রকাশ করে। ভিক্ষুগণ, এইরূপ ব্যক্তি অবহেলার যোগ্য, অনুসরণ, সেবা ও সম্মানের অযোগ্য। ইহার কারণ কী? কারণ সে ভাবে-সে আমাকে অভিশাপ দিতে পারে, গালি দিতে পারে, আমার ক্ষতি করিতে পারে। এই কারণে ভিক্ষুগণ, এইরূপ ব্যক্তি অবহেলার যোগ্য, অনুসরণ, সেবা ও সম্মানের অযোগ্য। ভিক্ষুগণ, কোন ধরনের ব্যক্তি অনুসরণ, সেবা ও সম্মানের যোগ্য? “ভিক্ষুগণ, কোনো কোনো পুদ্‌গল শীলবান, কল্যাণধর্মপরায়ণ। ভিক্ষুগণ, এইরূপ ব্যক্তি সেবা, অনুসরণ ও সম্মানযোগ্য। ইহার কারণ কী? কারণ ভিক্ষুগণ, যদিও কোনো কোনো ব্যক্তি তাহার মতে দৃঢ় অনুরক্তি প্রকাশ করে না তবুও তাহার সুকীর্তি ছড়াইয়া পড়ে যে, সে কল্যাণমিত্র (সৎলোকের সাথে মেলামেশা করে), তাহার যোগ্য বন্ধু আছে, সে যোগ্য লোকের সাথে সম্পর্ক করে। সেই কারণে এইরূপ ব্যক্তি অনুসরণ, সেবা ও সম্মানের যোগ্য। ভিক্ষুগণ, জগতে এই তিন প্রকার ব্যক্তি বিদ্যমান।

যে হীনবন্ধুকে অনুসরণ করে সে শীঘ্র বিনষ্ট হয়, কদাপি সমতুল্য ব্যক্তির সাথে যুক্ত হইলে সে ব্যর্থ হয় না। যে মহৎ ব্যক্তির প্রতি অনুরক্ত হয় তাহার শীঘ্র উত্থান হয়, তাই সেবা করিবে তোমার চেয়ে উত্তম লোকের।”

৮. গূথভাণী সূত্র
২৮. “ভিক্ষুগণ, জগতে এই তিন প্রকার ব্যক্তি বিদ্যমান। কী কী? প্রবঞ্চনাকুশলী, সুভাষক, মধুভাষক। ভিক্ষুগণ, কোন ধরনের ব্যক্তি প্রবঞ্চনাকুশলী? ভিক্ষুগণ, কোনো ব্যক্তিকে বিচারালয়ে, পরিষদ বা আত্মীয়স্বজন বা সমিতি বা রাজপ্রাসাদের সম্মুখে হাজির হইতে নির্দেশ দেওয়া হয় এবং প্রত্যক্ষদর্শীর সাক্ষী জেরা করা হয় : “ওহে পুরুষ, আস, তুমি যাহা জান বল।” তখন যদিও সে অজ্ঞ, সে বলে যে সে জানে। যদিও সে জানে, সে সব জ্ঞাত বিষয় অস্বীকার করে। যদিও সে ঘটনাটির প্রত্যক্ষদর্শী সাক্ষী নহে তথাপি সে বলে যে, সে প্রত্যক্ষদর্শী ছিল। যদিও সে প্রত্যক্ষদর্শী সাক্ষী সে তাহা অস্বীকার করে। এইরূপে নিজেকে বা অপরকে রক্ষার জন্য বা সামান্য লাভের খাতিরে সে সজ্ঞানে মিথ্যা কথা বলে। ভিক্ষুগণ, এই প্রকার ব্যক্তি প্রবঞ্চনাকুশলী হিসেবে কথিত। ভিক্ষুগণ, কোন প্রকার ব্যক্তি সু-ভাষক? ভিক্ষুগণ, কোনো ব্যক্তিকে বিচারালয়ে পরিষদ বা আত্মীয় স্বজন বা সমিতি বা রাজ প্রাসাদের সম্মুখে হাজির হইতে নির্দেশ দেওয়া হয় এবং প্রত্যক্ষদর্শীর সাক্ষী জেরা করা হয় : “ওহে পুরুষ, আস, তুমি যাহা জান বল।” তখন সে অজ্ঞ হইলে সে বলে যে, সে জানে না। যাহা জানে না তাহা স্বীকার করে। দেখিলে যাহা দেখিয়াছে তাহা স্বীকার করে। এইরূপে নিজেকে নিজেকে বা অপরকে রক্ষার জন্য বা সামান্য লাভের খাতিরে সে সজ্ঞানে মিথ্যা কথা বলে না। ভিক্ষুগণ, এইরূপ ব্যক্তি সুভাষক হিসেবে পরিচিত। ভিক্ষুগণ, কোন ধরনের ব্যক্তি মধুভাষক? ভিক্ষুগণ, কোনো কোনো ব্যক্তি কর্কশ বাক্য পরিত্যাগ করিয়া পরুষবাক্য প্রতিবিরত হয়, যাহা কিছু নির্দোষ, কর্ণ সুখকর, মনোরম, মর্মস্পর্শী, শিষ্ট, বহুজনের আনন্দজনক, বহু জনের মনোজ্ঞ, এইরূপ বাক্যই সে ব্যবহার করে। ভিক্ষুগণ, এইরূপ ব্যক্তি মধুভাষী বলিয়া অভিহিত। ভিক্ষুগণ, জগতে এইরূপ তিন প্রকার ব্যক্তি দেখা যায়।”

৯. অন্ধ সূত্র
২৯. “ভিক্ষুগণ, জগতে এই তিন প্রকার ব্যক্তি বিদ্যমান। কী কী? অন্ধ, একচক্ষু বিশিষ্ট, দুই চক্ষুবিশিষ্ট। ভিক্ষুগণ, অন্ধ ব্যক্তি কিরূপ? ভিক্ষুগণ, কোনো কোনো ব্যক্তির সেই চক্ষু নাই যদ্বারা অনর্জিত সম্পদ অর্জন করা যায়, অর্জিত সম্পদ বাড়ানো যায়। তাহার তদ্রূপ চক্ষু নাই যে চক্ষু দ্বারা কুশলাকুশল (ভালো-মন্দ), নিন্দাযোগ্য বা প্রশংসাযোগ্য, হীন-প্রণীত, কৃষ্ণ-উজ্জ্বল বিষয় জানা যায়। ভিক্ষুগণ, এইরূপ ব্যক্তিই অন্ধ। ভিক্ষুগণ, এক চক্ষুবিশিষ্ট ব্যক্তি কিরূপ? ভিক্ষুগণ, কোনো কোনো ব্যক্তির সেই চক্ষু আছে যদ্বারা কুশলাকুশল (ভালো-মন্দ), নিন্দাযোগ্য বা প্রশংসাযোগ্য, হীন-প্রণীত, কৃষ্ণ-উজ্জ্বল বিষয় জানা যায়। কিন্তু তাহার তদ্রূপ চক্ষু নাই যে চক্ষু দ্বারা কুশলাকুশল (ভালো-মন্দ), নিন্দাযোগ্য বা প্রশংসাযোগ্য, হীন-প্রণীত, কৃষ্ণ-উজ্জ্বল বিষয় জানা যায়। ভিক্ষুগণ, এইরূপ ব্যক্তি এক চক্ষুসম্পন্ন। ভিক্ষুগণ, দ্বি-চক্ষু ব্যক্তি কেমন? ভিক্ষুগণ, কোনো কোনো ব্যক্তির সেই চক্ষু আছে যদ্বারা কুশলাকুশল (ভালো-মন্দ), নিন্দাযোগ্য বা প্রশংসাযোগ্য, হীন-প্রণীত, কৃষ্ণ-উজ্জ্বল বিষয় জানা যায়। তাহার তদ্রূপ চক্ষু আছে যে চক্ষু দ্বারা কুশলাকুশল (ভালো-মন্দ), নিন্দাযোগ্য বা প্রশংসাযোগ্য, হীন-প্রণীত, কৃষ্ণ-উজ্জ্বল উভয় বিষয় জানা যায়। ভিক্ষুগণ, এইরূপ ব্যক্তি দ্বিচক্ষু সম্পন্ন। ভিক্ষুগণ, এই তিন প্রকার ব্যক্তি জগতে বিদ্যমান।

দৃষ্টি বঞ্চিত অন্ধের তেমন কোনো সম্পদ নাই। সে পুণ্যকর্মাদিও সম্পাদন করে না। সে উভয় লোকে সৌভাগ্যহীন হয়। পুনঃ একচক্ষু তুল্য ব্যক্তি সম্পর্কে ইহা কথিত হয় যে, এই ব্যক্তি কৌশল, প্রবঞ্চনা মিথ্যা দ্বারা ধর্ম ও অধর্মযুক্ত হইয়া সম্পদ অন্বেষণ করে। কামভোগী ব্যক্তি ঐশ্বর্য গর্বিত এবং সম্পদ লাভে সে কৌশলী হয়। এই কারণে সে এখান হইতে নরকে গিয়া দুঃখ ভোগ করিয়া থাকে। কিন্তু দ্বিচক্ষু তুল্য ব্যক্তি সর্বোত্তম পুরুষ বলিয়া খ্যাত। যথালব্ধ সম্পদ ন্যায়ত লব্ধ সম্পদ সে শ্রেষ্ঠ অবিচল সংকল্পপরায়ণ হইয়া দান করে যাহার ফলে সে এমন এক স্থানে জন্ম নেয় যেখানে তাহাকে শোক করিতে হয় না। সুতরাং অন্ধতুল্য এবং এক চক্ষুতুল্য ব্যক্তি হইতে নিজেকে রক্ষা করিবে এবং দ্বিচক্ষু তুল্য ব্যক্তির সেবা করিবে।

১০. বিপর্যয় সূত্র
৩০. “ভিক্ষুগণ, জগতে এই তিন প্রকার ব্যক্তি বিদ্যমান। কী কী? ভিক্ষুগণ, বিপর্যস্ত প্রজ্ঞাবান, ইতস্তত ছড়ানো প্রজ্ঞাসম্পন্ন, পূর্ণ প্রজ্ঞাসম্পন্ন। ভিক্ষুগণ, বিপর্যস্ত প্রজ্ঞাবান ব্যক্তি কিরূপ? ভিক্ষুগণ, কোনো কোনো ব্যক্তি ভিক্ষুদের মুখনিঃসৃত ধর্ম শ্রবণের জন্য পুনঃপুন বিহারে গমন করে। ভিক্ষুরা তাহাকে সেই ধর্ম শিক্ষা দেয় যে ধর্মের আদিতে কল্যাণ, মধ্যে কল্যাণ, অন্তে কল্যাণ, সার্থক, সব্যঞ্জন কেবল পরিপূর্ণ পরিশুদ্ধ ব্রহ্মচর্য নিহিত আছে। কিন্তু সে তথায় আসনে উপবিষ্ট হইয়াও আদি, মধ্য ও অন্ত কোনোটাই কর্ণপাত করে না। যেমন ভিক্ষুগণ, যখন একটি পাত্র উল্টানো হয় পাত্রের জল পড়িয়া যায়, পাত্রে থাকে না। তদ্রূপ ভিক্ষুগণ, কোনো কোনো ব্যক্তি ভিক্ষুদের মুখনিঃসৃত ধর্ম শ্রবণের জন্য পুনঃপুন বিহারে গমন করে। ভিক্ষুরা তাহাকে সেই ধর্ম শিক্ষা দেয় যে ধর্মের আদিতে কল্যাণ, মধ্যে কল্যাণ, অন্তে কল্যাণ, সার্থক, সব্যঞ্জন কেবল পরিপূর্ণ পরিশুদ্ধ ব্রহ্মচর্য নিহিত আছে। কিন্তু সে তথায় আসনে উপবিষ্ট হইয়াও আদি, মধ্য ও অন্ত কোনোটাই কর্ণপাত করে না। ভিক্ষুগণ, এইরূপ ব্যক্তি বিপর্যস্ত প্রজ্ঞাবান বলিয়া খ্যাত। ভিক্ষুগণ, ইতস্তত ছড়ানো প্রজ্ঞাসম্পন্ন ( বিক্ষিপ্ত প্রজ্ঞাসম্পন্ন) ব্যক্তি কিরূপ? ভিক্ষুগণ, কোনো কোনো ব্যক্তি ভিক্ষুদের মুখনিঃসৃত ধর্ম শ্রবণের জন্য পুনঃপুন বিহারে গমন করে। ভিক্ষুরা তাহাকে সেই ধর্ম শিক্ষা দেয় যে ধর্মের আদিতে কল্যাণ, মধ্যে কল্যাণ, অন্তে কল্যাণ, সার্থক, সব্যঞ্জন কেবল পরিপূর্ণ পরিশুদ্ধ ব্রহ্মচর্য নিহিত আছে। কিন্তু সে তথায় আসনে উপবিষ্ট হইয়াও আদি, মধ্য ও অন্ত কোনোটাই তাহার স্মরণে থাকে না। যেমন ভিক্ষুগণ, কোনো লোকের কোলে বিভিন্ন প্রকার খাদ্য সন্নিবেশিত করা হয় যেমন তিল, তণ্ডুল, মিষ্টি দ্রব্য, মিষ্টি ফল। যখন যে আসন হইতে উঠে সবগুলি অন্যমনস্কতাবশত বিক্ষিপ্তভাবে ছড়াইয়া পড়ে। ঠিক তদ্রূপ ভিক্ষুগণ, কোনো কোনো ব্যক্তি ভিক্ষুদের মুখনিঃসৃত ধর্ম শ্রবণের জন্য পুনঃপুন বিহারে গমন করে। ভিক্ষুরা তাহাকে সেই ধর্ম শিক্ষা দেয় যে ধর্মের আদিতে কল্যাণ, মধ্যে কল্যাণ, অন্তে কল্যাণ, সার্থক, সব্যঞ্জন কেবল পরিপূর্ণ পরিশুদ্ধ ব্রহ্মচর্য নিহিত আছে। কিন্তু সে তথায় আসনে উপবিষ্ট হইয়াও আদি, মধ্য ও অন্ত কোনোটাই কর্ণপাত করে। কিন্তু আসন... (স্মরণে থাকে না) ভিক্ষুগণ, এইরূপ ব্যক্তি বিক্ষিপ্ত প্রজ্ঞাসম্পন্ন হিসেবে কথিত। ভিক্ষুগণ, প্রজ্ঞাবান ব্যক্তি কেমন? ভিক্ষুগণ, কোনো কোনো ব্যক্তি ভিক্ষুদের মুখনিঃসৃত ধর্ম শ্রবণের জন্য পুনঃপুন বিহারে গমন করে। ভিক্ষুরা তাহাকে সেই ধর্ম শিক্ষা দেয় যে ধর্মের আদিতে কল্যাণ, মধ্যে কল্যাণ, অন্তে কল্যাণ, সার্থক, সব্যঞ্জন কেবল পরিপূর্ণ পরিশুদ্ধ ব্রহ্মচর্য নিহিত আছে। সে তথায় আসনে উপবিষ্ট হইয়াও আদি, মধ্য ও অন্ত কোনোটাই কর্ণপাত করে। যখন সে আসন হইতে উঠে সে ইহা স্মরণে রাখে। যেমন ভিক্ষুগণ, কোনো একটি পাত্রে যখন জল ঢালা হয়, পাত্র পূর্ণ হয় সেই জল গড়াইয়া যায় না। তদ্রূপ ভিক্ষুগণ, কোনো কোনো ব্যক্তি উপবিষ্ট হইয়াও আদি, মধ্য ও অন্ত কোনোটাই কর্ণপাত করে। যখন সে আসন হইতে উঠে সে ইহার আদি, মধ্য, অন্ত স্মরণে রাখে। এই প্রকার ব্যক্তি ধীশক্তিসম্পন্ন বলিয়া খ্যাত। ভিক্ষুগণ, এইরূপ তিন প্রকার ব্যক্তি জগতে বিদ্যমান।”

“অবকুব্জ প্রজ্ঞা, দুর্মেধ (প্রজ্ঞাহীন), অবিচক্ষণ যদিও ভিক্ষুদের নিকট পুনঃপুন গমন করে, তাঁহাদের ধর্মকথা শুনিয়া তাহার আদি, মধ্য, অন্ত কখনো ধারণ করিতে সক্ষম হয় না। যেহেতু তাহার মধ্যে প্রজ্ঞা নাই।

বিক্ষিপ্ত প্রজ্ঞাবান তাহার চেয়ে শ্রেয়, সে পুনঃপুন ভিক্ষুদের নিকট গমন করে, শ্রবণ করে তাঁহাদের আদি, মধ্য, অন্তিম বাণী, যতক্ষণ সে বসিয়া থাকে ততক্ষণ সে ইহা ধারণ করিতে পারে। কিন্তু আসন হইতে উঠিলে সে সব ভুলিয়া যায়, এমনকি পূর্বে যাহা ধারণ করিয়াছিল তাহা সে বিস্মৃত হয়।

পুথু প্রজ্ঞা বা মহাজ্ঞানী পুরুষ শ্রেয়তর। সে পুনঃপুন ভিক্ষুর শরণ গ্রহণ করে, তাঁহাদের আদি, মধ্য, অন্তিম বাণী শ্রবণ করে এবং যখন আসনে স্থিত থাকে তাহা হৃদয়ঙ্গম করে, ধারণ করিতে সক্ষম হয়। সে অবিচলিত সংকল্প, শ্রেষ্ঠ সংকল্পপরায়ণ হইয়া ধর্মানুধর্ম প্রতিপন্ন হইয়া দুঃখের অন্তসাধন করে।”


 

৪. দেবদূত বর্গ
১. সব্রহ্মক সূত্র
৩১. “ভিক্ষুগণ, যে সব পরিবারে মাতাপিতা পূজিত হন সেই পরিবার ব্রহ্ম সদৃশ। যে সব পরিবারে মাতাপিতা পূজিত হন সেই পরিবার পূর্বাচার্য পরিবারের সাথে তুলনীয়। ভিক্ষুগণ, সেই সব পরিবার আহ্বানের যোগ্য যে পরিবারে মাতাপিতা পূজিত হন। ভিক্ষুগণ, মাতাপিতা ব্রহ্মসদৃশ। মাতাপিতা পূর্বাচার্য হিসেবে আখ্যায়িত। মাতাপিতার উপাধি আহ্বানের যোগ্য। কেন? কারণ মাতাপিতা ছেলে মেয়ের জন্য অনেক কিছু করেন, ছেলে-মেয়েদের লালন-পালন করেন, পোষণ করেন এবং তাহাদিগকে পরিচিত করিয়া তোলেন।

মাতাপিতা ব্রহ্ম এবং পূর্বাচার্য বা আদি গুরু বলিয়া অভিহিত। তাঁহারা পুত্র-কন্যাদের সেবা লাভের যোগ্য, কারণ তাঁহারা পুত্র-কন্যার প্রতি অনুকম্পাশীল। তদ্ধেতু তাহারা মাতাপিতাকে নমস্কার ও পূজা-সৎকার করিবে। পণ্ডিত পুত্র কন্যাগণ অন্ন, পানীয়, বস্ত্র, শয্যা প্রদান, শরীর মর্দন (মার্জন), স্নান ও পাদধৌতকরণ প্রভৃতি দ্বারা মাতাপিতার সেবা করিয়া থাকে। মাতাপিতার প্রতি এইসব কর্তব্য পালনের জন্য তাহারা ইহজীবনে প্রশংসা লাভ করিয়া থাকে এবং পরলোকে স্বর্গে প্রমোদিত হয়।

২. আনন্দ সূত্র
৩২. “অতঃপর শ্রদ্ধেয় আনন্দ যেখানে ভগবান ছিলেন তথায় উপস্থিত হন। উপস্থিত হইয়া ভগবানকে অভিবাদন করিয়া একপ্রান্তে উপবেশন করেন। একপ্রান্তে উপবিষ্ট শ্রদ্ধেয় আনন্দ ভগবানকে বলেন, “ভন্তে কোনো কোনো ভিক্ষু সবিজ্ঞান এই কায়ে তাদৃশ সমাধি লাভ করিতে পারেন যাঁহার “আমি” বা “আমার” বা বৃথা অহমিকার কোনো প্রবণতা থাকে না। তদ্রূপ বাহ্যিক সর্ব বিষয়ে তাঁহার এইরূপ কোনো ধারণা বা প্রবণতা নাই : তিনি কি চিত্তবিমুক্তি, প্রজ্ঞাবিমুক্তি লাভ করিয়া বিহার করেন যাঁহার এইরূপ কোনো ধারণা বা প্রবণতা (“আমি” বা “আমার” ধারণা) নাই?” “হ্যাঁ আনন্দ, কোনো কোনো ভিক্ষু সবিজ্ঞান এই কায়ে তাদৃশ সমাধি লাভ করিতে পারেন যাঁহার “আমি” বা “আমার” বা বৃথা অহমিকার কোনো প্রবণতা নাই। তিনি চিত্তবিমুক্তি সবিজ্ঞান এই কায়ে তাদৃশ সমাধি লাভ করিতে পারেন যাঁহার “আমি” বা “আমার” বা বৃথা অহমিকার কোনো প্রবণতা নাই।” “ভদন্ত, কিভাবে ভিক্ষু সবিজ্ঞান এই কায়ে তাদৃশ সমাধি লাভ করিতে পারেন যাঁহার “আমি” বা “আমার” বাবৃথা অহমিকার কোনো প্রবণতা থাকে না। তদ্রুপ বাহ্যিক সর্ব বিষয়ে তাঁহার এইরূপ কোনো ধারণা বা প্রবণতা নাই-তিনি কী চিত্তবিমুক্তি, প্রজ্ঞাবিমুক্তি লাভ করিয়া বিহার করেন?” অধিকন্তু আনন্দ, এই ব্যাপারে কোনো কোনো ভিক্ষুর এইরূপ ধারণা আছে : ইহা প্রশান্ত, ইহা প্রণীত (উত্তম) যেমন : সর্ব সংস্কার-বর্জিত সর্ব উপাধি বর্জন (জন্মের হেতু নিরোধ), তৃষ্ণাক্ষয়, বিরাগ, নিরোধ, নির্বাণ। এই উপায়ে কোনো কোনো ভিক্ষু সবিজ্ঞান এই কায়ে তাদৃশ সমাধি লাভ করিতে পারেন যাঁহার “আমি” বা “আমার” বা বৃথা অহমিকার কোনো প্রবণতা থাকে না। তদ্রুপ বাহ্যিক সর্ব বিষয়ে তাঁহার এইরূপ কোনো ধারণা বা প্রবণতা নাই-তিনি কী চিত্তবিমুক্তি, প্রজ্ঞাবিমুক্তি লাভ করিয়া বিহার করে। অধিকন্তু আনন্দ, এই ব্যাপারে আমি পারায়ণে পুণ্যক প্রশ্নে ভাষণ করিয়াছি জগতে উচ্চ-নীচ সব বিষয় যে প্রত্যক্ষ করিয়াছি, জগতে অভিভূত করিতে পারে এমন কোনো বিষয় নাই, যে আসক্তিহীন, আনন্দিত, কামনাহীন আমি বলি : সে জন্ম-জরা উত্তীর্ণ হইয়াছে।”

৩. সারিপুত্র সূত্র
৩৩. “অতঃপর মহামান্য সারিপুত্র যেখানে ভগবান ছিলেন তথায় উপস্থিত হন, উপস্থিত হইয়া ভগবানকে অভিভাদন করিয়া একপ্রান্তে উপবেশন করেন। ভগবান সারিপুত্রকে বলেন, “সারিপুত্র, আমি সংক্ষিপ্তভাবে ধর্মদেশনা করিতে পারি, পুনঃ আমি বিস্তৃতভাবেও ধর্ম পরিবেশন করিতে পারি, সংক্ষিপ্ত ও বিস্তৃত উভয় প্রকারে ধর্মদেশনা করিতে পারি, উপলব্ধিকারীর সংখ্যা দুর্লভ। ভগবান, ইহা উপযুক্ত সময়, সুগত, এখনই সংক্ষিপ্ত ও বিস্তৃতভাবে ধর্মদেশনা করার সঠিক সময়। ধর্ম উপলব্ধিকারী পাওয়া যাইবে।” “সারিপুত্র তোমাদের এইরূপ শিক্ষা করা উচিত : সবিজ্ঞান এই কায়ে “অহং” বা “আমার” এই বৃথা অহমিকা প্রবণতা থাকিবে না। তদ্রূপ, সকল বাহ্যিক বিষয়েও এইরূপ কোনো ধারণা বা প্রবণতা থাকিবে না। চিত্তবিমুক্তি, প্রজ্ঞাবিমুক্তি লাভ করিয়া বিহার করিলে অহংকার মমকার থাকে না। আমরা সেই চিত্তবিমুক্তি, প্রজ্ঞাবিমুক্তি লাভ করিয়া বিহার করিব। সারিপুত্র, তোমাদের এইরূপ শিক্ষা করা উচিত। যেহেতু সারিপুত্র, একজন ভিক্ষুর সবিজ্ঞান এই কায়ে তাদৃশ সমাধি লাভ করিতে পারেন যাঁহার “আমি” বা “আমার” বা বৃথা অহমিকার কোনো প্রবণতা নাই। সে চিত্তবিমুক্তি, প্রজ্ঞাবিমুক্তি লাভ করে যাহার এইরূপ কোনো ধারণা বা প্রবণতা (“আমি” বা “আমার” ধারণা) নাই। চিত্তবিমুক্তি, প্রজ্ঞাবিমুক্তি লাভ করিয়া অবস্থান করে। সারিপুত্র, এই ভিক্ষু তৃষ্ণাক্ষয়কারী, বন্ধন ছেদনকারী, অহমিকা উপলব্ধি করিয়া দুঃখের অন্ত সাধনকারী হিসেবে অভিহিত। অধিকন্তু সারিপুত্র, এই ব্যাপারে পারায়ণে উদয় প্রশ্নে আমাকর্তৃক ভাষিত হইয়াছে :

কামসংজ্ঞা (কামলিপ্সা) এবং দুর্মনা ভাবসমূহের এই উভয়ের পরিহার, আলস্য পরিত্যাগ, কৌকৃত্য বা সন্দেহসমূহের নিবারণ, উপেক্ষা দ্বারা ও স্মৃতি দ্বারা পরিশুদ্ধভাব এবং সম্যক সঙ্কল্প পূর্বগামী ও অবিদ্যার ভেদ করাকেই আমি “জ্ঞানবিমুক্তি” বলি।

৪. নিদান সূত্র
৩৪. ১. “ভিক্ষুগণ কর্মোৎপত্তির কারণ এই ত্রিবিধ। কী কী? লোভ কারণ, দ্বেষ কারণ, মোহ কারণ। ভিক্ষুগণ, যে কর্ম লোভে কৃত, লোভ জাত, লোভে উৎপন্ন তাহা কর্ম সম্পাদনকারী যেখানে জন্ম নেয় সেখানে ফল প্রদান করে। যখন যেখানে সেই কর্ম পরিপক্ব হয় তথায় ইহজীবনে বা অন্য কোনো জীবনে তাহার ফল প্রদান করে। ভিক্ষুগণ, যে কর্ম দ্বেষে (হিংসায়) কৃত হিংসা জাত, হিংসা উৎপন্ন তাহা কর্ম সম্পাদনকারী যেখানে জন্ম নেয় সেখানে ফল প্রদান করে। মোহে কৃত মোহ জাত, মোহ উৎপন্ন তাহা কর্ম সম্পাদনকারী যেখানে জন্ম নেয় সেখানে ফল প্রদান করে। যখন যেখানে সেই কর্ম পরিপক্ব হয় তথায় ইহজীবনে বা অন্য কোনো জীবনে তাহার ফল প্রদান করে। যেমন ভিক্ষুগণ, অখণ্ড, অপঁচা, বাত্যা দ্বারা অবিনষ্ট বীজ গজাইতে সক্ষম, উত্তম ক্ষেত্রে স্থাপিত, সুপরিকল্পিতভাবে তৈরি ভূমিতে রোপিত হইলে যদি যথাযথ বারিপাত হয় সেই বীজগুলি বাড়িয়া উঠে, বর্ধিত হয়, প্রাচুর্য ঘটে তদ্রূপ ভিক্ষুগণ, লোভে... দ্বেষে... মোহে... যে ধরনের কর্ম সম্পাদন করা হউক না কেন, তাহা ইহজীবনে বা পরবর্তী জীবনে তাহার ফল প্রদান করে। ভিক্ষুগণ, এইগুলিই কর্মোৎপত্তির ত্রিবিধ কারণ।”

২. “ভিক্ষুগণ, কর্মোৎপত্তির কারণ এই ত্রিবিধ। কী কী? অলোভ, অদ্বেষ, অমোহ কর্মোৎপত্তির কারণ। ভিক্ষুগণ, যে কর্ম অলোভে কৃত, অলোভ জাত, অলোভে উৎপন্ন, অলোভ হইতে উৎপন্ন, লোভ অন্তর্হিত হইলে সেই কর্ম পরিত্যক্ত হয়, সমূলে ছিন্ন হয়, ছিন্নমূল তালবৃক্ষ সদৃশ হয়, পুনঃ উৎপত্তিতে অসমর্থ, ভবিষ্যতে অনুৎপত্তির হেতুতে পরিণত হইয়াছে। ভিক্ষুগণ, যে কর্ম অবিদ্বেষে কৃত জাত, অবিদ্বেষে উৎপন্ন, অবিদ্বেষ হইতে উৎপন্ন, বিদ্বেষ অন্তর্হিত হইলে সেই কর্ম পরিত্যক্ত হয়, সমূলে ছিন্ন হয়, ছিন্নমূল তালবৃক্ষ সদৃশ হয়, পুনঃ উৎপত্তিতে অসমর্থ, ভবিষ্যতে অনুৎপত্তির হেতুতে পরিণত হইয়াছে, অমোহে কৃত জাত, অমোহে উৎপন্ন, অমোহ হইতে উৎপন্ন, মোহ অন্তর্হিত হইলে সেই কর্ম পরিত্যক্ত হয়, সমূলে ছিন্ন হয়, ছিন্নমূল তালবৃক্ষ সদৃশ হয়, পুনঃ উৎপত্তিতে অসমর্থ, ভবিষ্যতে অনুৎপত্তির হেতুতে পরিণত হইয়াছে। যেমন ভিক্ষুগণ, অখণ্ড, অপঁচা, বাত্যা ও উত্তাপ দ্বারা অবিনষ্ট বীজ গজাইতে সক্ষম, উত্তম ক্ষেত্রে স্থাপিত, কোনো ব্যক্তি ঐগুলি আগুন দ্বারা জ্বালাইয়া দেয় এবং তদ্রূপ করিয়া ছাইয়ে পরিণত করে। এইরূপ করিয়া বাতাসে ছাই চালুনি করে বা এইগুলি খরস্রোতে ছাড়িয়া দেয়-ওই বীজ হে ভিক্ষুগণ, সমূলে বিনষ্ট হইবে, ছিন্নমূল তালবৃক্ষ সদৃশ হইবে, পুনঃ উৎপত্তিতে অসমর্থ, ভবিষ্যতে অনুৎপত্তির হেতুতে পর্যবসিত। তদ্রূপ হে ভিক্ষুগণ, যে কর্ম অলোভে কৃত, অলোভ জাত, অলোভে উৎপন্ন, অলোভ হইতে উৎপন্ন, লোভ অন্তর্হিত হইলে সেই কর্ম পরিত্যক্ত হয়, সমূলে ছিন্ন হয়, ছিন্নমূল তালবৃক্ষ সদৃশ হয়, পুনঃ উৎপত্তিতে অসমর্থ, ভবিষ্যতে অনুৎপত্তির হেতুতে পরিণত হইয়াছে, অবিদ্বেষে কৃত জাত, অবিদ্বেষে উৎপন্ন, অবিদ্বেষ হইতে উৎপন্ন, বিদ্বেষ অন্তর্হিত হইলে সেই কর্ম পরিত্যক্ত হয়, সমূলে ছিন্ন হয়, ছিন্নমূল তালবৃক্ষ সদৃশ হয়, পুনঃ উৎপত্তিতে অসমর্থ, ভবিষ্যতে অনুৎপত্তির হেতুতে পরিণত হইয়াছে, অমোহে কৃত জাত, অমোহে উৎপন্ন, অমোহ হইতে উৎপন্ন, মোহ অন্তর্হিত হইলে সেই কর্ম পরিত্যক্ত হয়, সমূলে ছিন্ন হয়, ছিন্নমূল তালবৃক্ষ সদৃশ হয়, পুনঃ উৎপত্তিতে অসমর্থ, ভবিষ্যতে অনুৎপত্তির হেতুতে পরিণত হইয়াছে। এইগুলিই হে ভিক্ষুগণ, কর্মোৎপত্তির কারণ। লোভ-দ্বেষ-মোহ হইতে জাত ক্ষুদ্র বা বৃহৎ যে-কোনো ধরনের কর্ম অজ্ঞানী ব্যক্তি কর্তৃক কৃত হইলে তাহার ফল তাহাকে ইহজীবনে অনুভব করিতে হয়, তাহার অন্যথা কখনও হয় না; তাই পণ্ডিতগণ লোভ-দ্বেষ-মোহ উৎপাদক কর্ম সম্পাদন করেন না, সুশীল ভিক্ষুরা বিদ্যা (মার্গজ্ঞান) উৎপাদন করিয়া সর্ববিধ দুর্গতি পরিত্যাগ করিয়া থাকেন।”

৫. হত্থক সূত্র
৩৫. “আমি এইরূপ শুনিয়াছি। এক সময় ভগবান আলবীর গো-মার্গে সিংসপবনে পন্নসন্থারে অবস্থান করিতেছিলেন। অতঃপর আলবীর হস্তক তথায় পদব্রজে ভ্রমন করিতেছিলেন এবং যখন বিচরণ করিতেছিলেন তিনি দেখিতে পান যে ভগবান গো-মার্গে সিংসপবনে পন্নসন্থারে উপবিষ্ট। ভগবানকে দেখিয়া তাঁহার নিকট গিয়া অভিবাদন করিয়া একপ্রান্তে উপবেশন করেন। একপ্রান্তে উপবিষ্ট আলবীর হস্তক ভগবানকে বলেন, “ভন্তে ভগবান, আপনি কি সুখে আছেন?” “হ্যাঁ কুমার, আমি সুখে আছি। জগতে যাঁহারা সুখে বাস করেন আমি তাঁহাদের মধ্যে একজন।” “কিন্তু ভন্তে, শীতের রাত্রি ঠাণ্ডা, অন্ধকার, অর্ধমাস তুষারপাতের সময়। পশুদের খুর দ্বারা মাটি পদদলিত করা কষ্টকর। ঝরিয়া পড়া পত্রের গালিচা পাতলা, বৃক্ষপত্র বিরল, গাঢ় পীতবর্ণ বস্ত্র ঠাণ্ডা, প্রবহমান প্রচণ্ড ঝড়ও শীতল।” তখন ভগবান বলিলেন, “তথাপি কুমার, আমি সুখে বিহার করি। জগতে যাঁহারা যাঁহারা সুখে বাস করেন আমি তাঁহাদের মধ্যে অন্যতম। হে কুমার, আমি তোমাকে এখন এই ব্যাপারে প্রশ্ন করিব এবং তুমি যাহা উপযুক্ত মনে কর উত্তর দিবে। হে কুমার, তোমার কী মনে হয়? মনে কর একজন গৃহপতি বা গৃহপতি পুত্রের ত্রিকোণ ছাদযুক্ত একটি গৃহ আছে যাহার ভিতর বাহির প্রলেপযুক্ত ও দরজা-জানালা উত্তমভাবে সংযুক্ত। তাহার মধ্যে আছে একটি পালঙ্ক যাহার উপর দীর্ঘ লোমশযুক্ত পশমী কম্বল বিছানো। সাদা পশমী একখানা বিছানা, পুষ্পের সুচিকর্মযুক্ত বিছানার চাদর, দামি কৃষ্ণসার মৃগচর্ম বিস্তৃত, মাথার উপর চাঁদোয়া এবং উভয় পার্শ্বে লোহিত বর্ণের একখানা করিয়া গদি আছে। এখানে একটি জ্বলন্ত প্রদীপ এবং তাহার পরিচর্যার জন্য সর্বমোহিনীশক্তিসম্পন্না চারিজন স্ত্রীলোক আছে। কুমার, এখন তোমার কী মনে হয়? সে কি সুখে বাস করিবে না করিবে না? তুমি কী মনে কর?” “হ্যাঁ, ভন্তে, সুখে বাস করিবে। জগতে যাঁহারা সুখে বাস করেন তিনি তাঁহাদের মধ্যে অন্যতম।” “কুমার আমার, তোমার কী মনে হয়? সে গৃহপতি বা গৃহপতি পুত্রের কি কায়িক বা মানসিক যন্ত্রণা উৎপন্ন হইবে না যাহা রাগজ (কামযুক্ত), যদ্বারা নির্যাতিত হইয়া সে অসুখে বাস করিবে না?” হ্যাঁ ভন্তে, উৎপন্ন হইবে।” “ওহে কুমার, সেই গৃহপতি বা গৃহপতি পুত্র যে রাগজ পরিদাহে দগ্ধ হইয়া অসুখে বাস করিবে তথাগতের সেই রাগ পরিক্ষীণ হইয়াছে, সমূলে ছিন্ন হইয়াছে, ছিন্নমূল তালবৃক্ষ সদৃশ হইয়াছে, পুনর্জন্মে অক্ষমতা প্রাপ্ত হইয়াছে, ভবিষ্যতে পুনরুৎপত্তির হেতুতে পর্যবসিত হইয়াছে। সেই কারণে আমি সুখে বাস করি। পুনঃ সেই গৃহপতি বা গৃহপতির পুত্রের কি কায়িক দ্বেষজ দ্বারা নির্যাতিত হইয়া সে অসুখে বাস করিবে না?” হ্যাঁ ভন্তে, উৎপন্ন হইবে।” “ওহে কুমার, সেই গৃহপতি বা গৃহপতি পুত্র যে রাগজ পরিদাহে দগ্ধ হইয়া অসুখে বাস করিবে তথাগতের সেই রাগ পরিক্ষীণ হইয়াছে, সমূলে ছিন্ন হইয়াছে, ছিন্নমূল তালবৃক্ষ সদৃশ হইয়াছে, পুনর্জন্মে অক্ষমতা প্রাপ্ত হইয়াছে, ভবিষ্যতে পুনরুৎপত্তির হেতুতে পর্যবসিত হইয়াছে। সেই কারণে আমি সুখে বাস করি। পুনঃ সেই গৃহপতি বা গৃহপতির পুত্রের কি কায়িক মোহজ যদ্বারা নির্যাতিত হইয়া সে অসুখে বাস করিবে না?” হ্যাঁ ভন্তে, উৎপন্ন হইবে।” “ওহে কুমার, সেই গৃহপতি বা গৃহপতি পুত্র যে রাগজ পরিদাহে দগ্ধ হইয়া অসুখে বাস করিবে তথাগতের সেই রাগ পরিক্ষীণ হইয়াছে, সমূলে ছিন্ন হইয়াছে, ছিন্নমূল তালবৃক্ষ সদৃশ হইয়াছে, পুনর্জন্মে অক্ষমতা প্রাপ্ত হইয়াছে, ভবিষ্যতে পুনঃ অনুৎপত্তির হেতুতে পর্যবসিত হইয়াছে। সেই কারণে আমি সুখে বাস করি।”

অর্হৎ মুক্ত হইয়া সুখে বাস করেন, লোভ তাঁহাকে অভিভূত করে না, তিনি শান্ত এবং সংযোজনমুক্ত, তিনি সকল বাধা ছিন্ন করিয়া হৃদয়ের ব্যথা সংযত করিয়াছেন। সেই উপশান্ত ব্যক্তি সুখে বাস করেন এবং চৈতসিক প্রশান্তি লাভ করেন।”

৬. দেবদূত সূত্র
৩৬. ১. দেবদূত (ক) “ভিক্ষুগণ, দেবদূত এই তিন প্রকার। কী কী?-ভিক্ষুগণ, কেহ কেহ কায়িক, বাচনিক, মানসিক অবৈধ জীবনযাপন করে। সে কায়িক অবৈধ আচরণ করিয়া, বাচনিক অবৈধ আচরণ করিয়া, মানসিক অবৈধ আচরণ করিয়া দেহভেদে যখন মৃত্যুবরণ করে মৃত্যুর পর অপায়ে, দুর্গতিতে, বিনিপাতে, নরকে পতিত হয়। তখন নিরয়পাল (নরকের অধ্যক্ষ) তাহার উভয় হাত ধরিয়া যমরাজের সম্মুখে আনিয়া এইরূপ বলে : “মহাশয়, এই লোকের মাতাপিতা ও শ্রমণ-ব্রাহ্মণের প্রতি কোনো সম্মান ছিল না। তাহার বংশের বয়োজ্যেষ্ঠদের প্রতি সম্মান প্রদর্শন করে নাই। দেব, তাহাকে শাস্তি প্রদান করুন।” তৎপর ভিক্ষুগণ, মৃত্যুরাজ যম তাহাকে পরীক্ষা করে, ঘনিষ্টভাবে তাহাকে প্রশ্ন করে এবং প্রথম দেবদূত সম্পর্কে তাহাকে জিজ্ঞাসা করে : “ওহে পুরুষ, তুমি কি মনুষ্যদের মধ্যে প্রথম দেবদূত দর্শন কর নাই?” সে এইরূপ উত্তর দেয় : “প্রভু, আমি তাহাকে দেখি নাই।” ভিক্ষুগণ, তখন মৃত্যুরাজ যম তাহাকে বলে, “ওহে পুরুষ, তুমি কি মানুষের মধ্যে কোনো স্ত্রী বা পুরুষ, আশি বা নব্বই বা শত বৎসর বয়স্ক, জরাজীর্ণ, ছাদের বরগা সদৃশ, বাঁকা গমনাগমনে দণ্ড-নির্ভর, পীড়িত, বিগত যৌবন, ভগ্ন দণ্ড, ধূসরবর্ণের চুল বা চুলবিহীনতা, টাক পড়া, ভ্রূ কোঁকড়ানো, সর্বাঙ্গ কালদাগযুক্ত ব্যক্তি দেখ নাই?” সে জবাব দেয় : “দেব, দেখিয়াছি।” তখন মৃত্যুরাজ যম তাহাকে বলে, “ওহে পুরুষ, একজন বিজ্ঞ এবং বয়স্ক লোক হিসেবে তোমার কি এই চিন্তার উদ্রেক হয় নাই : আমিও জরা ধর্মের অধীন, আমি বার্ধক্যের অতীত হই নাই। আমি এখন কায়িক, বাচনিক ও মানসিক সুকর্ম করিব?” তখন সে বলে, না প্রভু, আমি অমনোযোগী ছিলাম। ভিক্ষুগণ, মৃত্যুরাজ যম তখন বলে, “ওহে পুরুষ, অসাবধানতাবশত তুমি কায়িক, বাচনিক, মানসিক সুকর্ম সম্পাদন কর নাই। তাহারাও তোমার প্রমত্ততানুযায়ী কাজ করিবে। সেই পাপকর্ম তোমার মাতা, পিতা, ভ্রাতা, ভগিনী, বন্ধু এবং সাথি কর্তৃক কৃত হয় নাই, আত্মীয়স্বজন, দেব, শ্রমণ-ব্রাহ্মণ কর্তৃকও না। ইহা স্বয়ং তোমারই কৃত। সুতরাং তুমিই ইহার ফল ভোগ করিবে।”

২. “ভিক্ষুগণ, তাহাকে পরীক্ষা করিয়া এবং ঘনিষ্টভাবে প্রশ্ন করিয়া এবং প্রথম দেবদূত সম্পর্কে সম্বোধন করিয়া অনুরূপভাবে দ্বিতীয় দেবদূত সম্পর্কে বলিল, “ওহে পুরুষ, তুমি কি মনুষ্যদের মধ্যে দ্বিতীয় দেবদূত দেখ নাই?” সে উত্তর দিল, “আমি কখনো তাঁহাকে দেখি নাই প্রভু।” তখন মৃত্যুরাজ যম বলে, “তুমি কি মনুষ্যদের মধ্যে স্ত্রী বা পুরুষের, রুগ্ন, ক্লিষ্ট, দারুণ রোগে আক্রান্তকে, নিজের মলের উপর শায়িত অবস্থায় গড়াগড়ি দিতে, অন্য কিছু অবলম্বনে উঠিতে, অন্যদের দ্বারা শয্যায় শায়িত করাইতে দেখ নাই?” “হ্যাঁ প্রভু দেখিয়াছি।” ভিক্ষুগণ, মৃত্যুরাজ যম তাহাকে বলিল, “ওহে পুরুষ, একজন বিজ্ঞ এবং বয়স্ক লোক হিসেবে তোমার কি এই চিন্তার উদ্রেক হয় নাই : আমিও জরা ধর্মের অধীন, আমি বার্ধক্যের অতীত হই নাই। আমি এখন কায়িক, বাচনিক ও মানসিক সুকর্ম করিব?” তখন সে বলে, “না প্রভু, আমি অমনোযোগী ছিলাম। ভিক্ষুগণ, মৃত্যুরাজ যম তখন বলে, “ওহে পুরুষ, অসাবধানতাবশত তুমি কায়িক, বাচনিক, মানসিক সুকর্ম সম্পাদন কর নাই। তাহারাও তোমার প্রমত্ততানুযায়ী কাজ করিবে। সেই পাপকর্ম তোমার মাতা, পিতা, ভ্রাতা, ভগিনী, বন্ধু এবং সাথি কর্তৃক কৃত হয় নাই, আত্মীয়-স্বজন, দেব, শ্রমণ-ব্রাহ্মণ কর্তৃকও না। ইহা স্বয়ং তোমারই কৃত। সুতরাং তুমিই ইহার ফল ভোগ করিবে।”

৩. তৎপর ভিক্ষুগণ, মৃত্যুরাজ যম দ্বিতীয় দেবদূত সম্পর্কে তাহাকে পরীক্ষা ও ঘনিষ্টভাবে প্রশ্ন ও সম্বোধন করিয়া অনুরূপভাবে তৃতীয় দেবদূত সম্পর্কে বলিল, “ওহে পুরুষ, তুমি কি তৃতীয় দেবদূত দেখ নাই?” সে জবাব দিল, “প্রভু, দেখি নাই।” তখন ভিক্ষুগণ, মৃত্যুরাজ যম তাহাকে বলিল, “ওহে পুরুষ, মনুষ্যদের মধ্যে স্ত্রী বা পুরুষকে, একদিনের মৃত, দুই দিনের মৃতকে, অতিশয় গর্বিতকে, কালনীল, ক্ষত হইতে পুঁজ নির্গত হইতে দেখ নাই?” সে উত্তর দিল, “হ্যাঁ প্রভু, দেখিয়াছি।” তখন ভিক্ষুগণ, মৃত্যুরাজ যম তাহাকে বলিল, “ওহে পুরুষ, একজন বিজ্ঞ এবং বয়স্ক লোক হিসেবে তোমার কি এই চিন্তার উদ্রেক হয় নাই : আমিও জরা ধর্মের অধীন, আমি বার্ধক্যের অতীত হই নাই। আমি এখন কায়িক, বাচনিক ও মানসিক সুকর্ম করিব?” তখন সে বলে, না প্রভু, আমি অমনোযোগী ছিলাম। ভিক্ষুগণ, মৃত্যুরাজ যম তখন বলে “ওহে পুরুষ, অসাবধানতাবশত তুমি কায়িক, বাচনিক, মানসিক সুকর্ম সম্পাদন কর নাই। তাহারাও তোমার প্রমত্ততানুযায়ী কাজ করিবে। সেই পাপকর্ম তোমার মাতা, পিতা, ভ্রাতা, ভগিনী, বন্ধু এবং সাথি কর্তৃক কৃত হয় নাই, আত্মীয়-স্বজন, দেব, শ্রমণ-ব্রাহ্মণ কর্তৃকও না। ইহা স্বয়ং তোমারই কৃত। সুতরাং তুমিই ইহার ফল ভোগ করিবে।”

৪. “হে ভিক্ষুগণ, মৃত্যুরাজ যম তাহাকে তৃতীয় দেবদূত সম্পর্কে প্রশ্ন করিয়া নীরব রহিল। ভিক্ষুগণ, নিরয়পালগণ তখন তাহাকে পঞ্চবিধ বন্ধন দ্বারা নির্যাতন করে। তাহারা তাহার প্রতি হাতে পায়ে একটি করিয়া উত্তপ্ত লৌহ পিন প্রবেশ করাইয়া দেয় এবং পঞ্চমটি বক্ষের মধ্য দিয়া প্রবেশ করায়। তাহাতে সে কষ্টকর, প্রচণ্ড তীব্র বেদনা অনুভব করে কিন্তু কুকর্মের বিপাক শেষ না হওয়া পর্যন্ত তাহার মৃত্যু হয় না। তৎপর নিরয়পালগণ তাহাকে শোয়াইয়া কুঠার দ্বারা ছিন্ন করে। তাহাতে সে কষ্টকর, প্রচণ্ড তীব্র বেদনা অনুভব করে কিন্তু কুকর্মের বিপাক শেষ না হওয়া পর্যন্ত তাহার মৃত্যু হয় না। তৎপর ভিক্ষুগণ, নিরয়পালগণ তাহাকে পা ঊর্ধদিকে মাথা নিচের দিকে করিয়া ক্ষুর দ্বারা কর্তিত করে তাহাতে সে কষ্টকর, প্রচণ্ড তীব্র বেদনা অনুভব করে কিন্তু কুকর্মের বিপাক শেষ না হওয়া পর্যন্ত তাহার মৃত্যু হয় না। ইহার পর ভিক্ষুগণ, নিরয়পালগণ তাহাকে রথে বন্ধন করে এবং প্রজ্জ্বলিত উত্তপ্ত ভূমিতে উপরে-নিচে চালিত করে। তাহাতে সে কষ্টকর, প্রচণ্ড তীব্র বেদনা অনুভব করে কিন্তু কুকর্মের বিপাক শেষ না হওয়া পর্যন্ত তাহার মৃত্যু হয় না। তৎপর ভিক্ষুগণ, নিরয়পালগণ তাহাকে উত্তপ্ত জ্বলন্ত অঙ্গার পর্বতের উপর হইতে নিচে ঠেলিয়া দেয়। তাহাতে সে কষ্টকর, প্রচণ্ড তীব্র বেদনা অনুভব করে কিন্তু কুকর্মের বিপাক শেষ না হওয়া পর্যন্ত তাহার মৃত্যু হয় না। তৎপর ভিক্ষুগণ, নিরয়পালগণ তাহাকে পা ঊর্ধ্বদিকে মাথা নিম্নদিকে করিয়া উত্তপ্ত পিতলের কড়ায় নিক্ষেপ করে। তথায় সে সিদ্ধ হয় এবং তরল পদার্থের উপরিভাগে উঠে। এইরূপ অবস্থায় একবার উপরে উঠে একবার নিচে যায় একবার আড়াআড়িভাবে যায়। তাহাতে সে কষ্টকর, প্রচণ্ড তীব্র বেদনা অনুভব করে কিন্তু কুকর্মের বিপাক শেষ না হওয়া পর্যন্ত তাহার মৃত্যু হয় না। তৎপর ভিক্ষুগণ, নিরয়পালগণ তাহাকে মহানিরয়ে নিক্ষেপ করে। ভিক্ষুগণ, সেই মহানিরয় এইরূপ :

চারি দ্বার বিশিষ্ট চারি কোণযুক্ত মহানরক দাঁড়ানো যাহা লৌহ প্রাচীর দ্বারা বেষ্টিত ও লৌহাবরণ দ্বারা বিভক্ত। সেই অবীচি মহা নরকে ছাদ লৌহময় ইহার মেঝেও লৌহ নির্মিত অতিশয় তেজযুক্ত ও উত্তপ্ত চর্তুদিকে শত যোজন পর্যন্ত অগ্নিশিখা ছড়াইয়া থাকে।

৫. ভিক্ষুগণ, এক সময় মৃত্যুরাজ যম নিজে এইরূপ চিন্তা করিল : ইহা সত্য যে জগতে যাহারা বিভিন্ন উপায়ে কুকর্ম সম্পাদন করে তাহারা শাস্তি ভোগ করে। ওহে, আমি যদি মনুষ্য জীবন লাভ করিতাম! ওহে, তথাগত অর্হৎ সম্যকসম্বুদ্ধ যদি জগতে আবির্ভূত হইতেন! ওহে, তথাগতের পদপ্রান্তে আমি বসিতাম এবং তিনি আমাকে ধর্ম শিক্ষা দিতেন এবং আমি তাঁহার নিকট ধর্ম শিক্ষা করিতে পারিতাম। ভিক্ষুগণ, আমি কোনো শ্রমণ-ব্রাহ্মণ হইতে শুনিয়া এই কথা বলিতেছি না। আমি স্বয়ং যাহা জ্ঞাত হইয়াছি এবং দর্শন ও শ্রবণ করিয়াছি তাহাই তোমাদের নির্দেশ করিতেছি।

৬. যেইসব মানুষ দেবদূত দ্বারা সতর্ককৃত হইয়াও দাম্ভিক, অসতর্ক উদাসীন, তাহারা হীনজন্ম লাভ করিয়া দীর্ঘকাল অনুশোচনায় ভোগে। সৎপুরুষ যখন দেবদূতের দ্বারা সচকিত হয়, আর্যধর্মে কখনো প্রমাদিত হয় না, জগতের প্রতি অনুরক্ত হওয়ার ভয় দেখিয়া, তৃষ্ণাকে জন্ম-মৃত্যুর কারণ জানিয়া জন্ম-মৃত্যুর অবসান করিয়া তাহারা প্রশান্তি লাভ করে। এইরূপ প্রশান্ত ব্যক্তি ইহজীবনে নির্বাণ প্রাপ্ত হয়, তাহাদের শত্রুতা ভয় অতীত হইয়াছে, তাহারা সর্ব দুঃখের অতীত।”

৭. চারি মহারাজ সূত্র
৩৭. “ভিক্ষুগণ, অষ্টমী দিবসে চারি মহারাজার অমাত্য, পারিষদবর্গ মনুষ্যদের মধ্যে অনেক লোক মাতাপিতা, শ্রমণ-ব্রাহ্মণের প্রতি সম্মান প্রদর্শন করে কিনা এবং জ্যেষ্ঠ ব্যক্তিদের প্রতি শ্রদ্ধা পোষণ, উপোসথ পালন, জাগ্রত হইয়া বিহার করে কিনা ও পুণ্যকর্ম সম্পাদন করে কিনা তাহা দেখিবার জন্য পৃথিবী অবলোকন করেন। হে ভিক্ষুগণ, চতুর্দশী দিবসে চারি মহারাজার পুত্রগণ মনুষ্যদের মধ্যে অনেক লোক মাতাপিতা, শ্রমণ-ব্রাহ্মণের প্রতি সম্মান প্রদর্শন করে কিনা এবং জ্যেষ্ঠ ব্যক্তিদের প্রতি শ্রদ্ধা পোষণ, উপোসথ পালন, জাগ্রত হইয়া বিহার করে কিনা ও পুণ্যকর্ম সম্পাদন করে কিনা তাহা দেখিবার জন্য পৃথিবী অবলোকন করেন। হে ভিক্ষুগণ, মনুষ্যদের মধ্যে যদি অল্পসংখ্যক লোক মাতাপিতা, শ্রমণ-ব্রাহ্মণের প্রতি সম্মান প্রদর্শন করে এবং জ্যেষ্ঠ ব্যক্তিদের প্রতি শ্রদ্ধাপোষণ, উপোসথ পালন, জাগ্রত হইয়া বিহার করে ও পুণ্যকর্ম সম্পাদন করে তাহা হইলে চারি মহারাজা তাবতিংস দেবতাদের সদ্ধর্ম সভায় উপবিষ্টদের মধ্যে তাহা পেশ করেন, “দেবগণ, মনুষ্যদের মধ্যে অল্পসংখ্যক লোক মাতাপিতা, শ্রমণ-ব্রাহ্মণের প্রতি সম্মান প্রদর্শন করে এবং জ্যেষ্ঠ ব্যক্তিদের প্রতি শ্রদ্ধাপোষণ, উপোসথ পালন, জাগ্রত হইয়া বিহার করে ও পুণ্যকর্ম সম্পাদন করে।” হে ভিক্ষুগণ, তখন তাবতিংস দেবগণ অসন্তুষ্ট হন এবং বলেন, “ওহে, দিব্যকায়া ক্ষীণ হইবে এবং অসুর দ্বারা পরিপূর্ণ হইবে।” কিন্তু ভিক্ষুগণ, মনুষ্যদের মধ্যে যদি অনেক লোক মাতাপিতা, শ্রমণ-ব্রাহ্মণের প্রতি সম্মান প্রদর্শন করে এবং জ্যেষ্ঠ ব্যক্তিদের প্রতি শ্রদ্ধাপোষণ, উপোসথ পালন, জাগ্রত হইয়া বিহার করে ও পুণ্যকর্ম সম্পাদন করে তাহা হইলে চারি মহারাজা তাবতিংস দেবগণকে সদ্ধর্ম সভায় উপস্থিত সদস্যদের মধ্যে তাহা অবহিত করেন এবং বলেন, “ওহে প্রভু, মনুষ্যদের মধ্যে অনেকে মাতপিতা, শ্রমণ-ব্রাহ্মণের প্রতি সম্মান প্রদর্শন করে এবং জ্যেষ্ঠ ব্যক্তিদের প্রতি শ্রদ্ধা পোষণ, উপোসথ পালন, জাগ্রত হইয়া বিহার করে ও পুণ্যকর্ম সম্পাদন করে তাহা হইলে চারি মহারাজা তাবতিংস দেবতাদের সদ্ধর্ম সভায় উপবিষ্টদের মধ্যে তাহা পেশ করেন, “দেবগণ, মনুষ্যদের মধ্যে বহুসংখ্যক লোক মাতাপিতা, শ্রমণ-ব্রাহ্মণের প্রতি সম্মান প্রদর্শন করে এবং জ্যেষ্ঠ ব্যক্তিদের প্রতি শ্রদ্ধা পোষণ, উপোসথ পালন, জাগ্রত হইয়া বিহার করে ও পুণ্যকর্ম সম্পাদন করে।” তাহাতে হে ভিক্ষুগণ, তাবতিংস দেবগণ আনন্দিত হন এবং বলেন, “ওহে, দিব্য কায়া পরিপূর্ণ হইবে এবং অসুরকায়া ক্ষীণ হইবে।”

৮. দ্বিতীয় চারি মহারাজ সূত্র
৩৮. “ভিক্ষুগণ, এক সময় দেবরাজ শক্র তাবতিংস দেবগণকে উপদেশ দিতেছিলেন এবং এতদুপলক্ষে তিনি এই গাথাটি আবৃত্তি করেন, যে মাদৃশ হইতে চায় তাহার চতুর্দশী, পঞ্চদশী, অষ্টমী পক্ষে এবং প্রাতিহার্য পক্ষে অষ্টাঙ্গ উপোসথ পালন করা উচিত। কিন্তু ভিক্ষুগণ, দেবরাজ শক্র কর্তৃক এই গাথাটি মন্দভাবে গীত, সুগীত নহে। তাহা দুর্ভাষিত, সুভাষিত নহে। কেন? হে ভিক্ষুগণ, দেবরাজ ইন্দ্র রাগ, দ্বেষ, মোহ মুক্ত নহে, একজন অর্হৎ ভিক্ষু যাহার আসব ক্ষয়প্রাপ্ত হইয়াছে, জীবন যাপিত, করণীয় কৃত, ভার মুক্ত, নিজের মঙ্গল প্রাপ্ত হইয়াছে, ভব সংযোজন পরিক্ষীণ, যে সম্যকভাবে জ্ঞানবিমুক্ত, এইরূপ কোনো ব্যক্তির এই উক্তি “যে মাদৃশ হইতে চায় তাহার চতুর্দশী, পঞ্চদশী, অষ্টমী পক্ষে এবং প্রাতিহার্য পক্ষে অষ্টাঙ্গ উপোসথ পালন করা উচিত” যথার্থই উচ্চারিত হইয়াছে। ইহার কারণ কী? যেহেতু সেই ভিক্ষু অনুরাগ, বিদ্বেষ ও মোহমুক্ত।

ভিক্ষুগণ, এক সময় দেবরাজ শক্র তাবতিংস দেবগণকে উপদেশ দিতেছিলেন এবং এতদুপলক্ষে তিনি এই গাথাটি আবৃত্তি করেন “যে মাদৃশ হইতে চায় তাহার চতুর্দশী, পঞ্চদশী, অষ্টমী পক্ষে এবং প্রাতিহার্য পক্ষে অষ্টাঙ্গ উপোসথ পালন করা উচিৎ। কিন্তু ভিক্ষুগণ, দেবরাজ শক্র কর্তৃক এই গাথাটি মন্দভাবে গীত, সুগীত নহে। তাহা দুর্ভাষিত, সুভাষিত নহে। কেন? ভিক্ষুগণ, দেবরাজ শক্র জন্ম, জরা, মৃত্যু, শোক, দুঃখ, দৌর্মনস্য হইতে মুক্ত নহে। সে উপায়াস (হতাশা) ও দুর্দশা মুক্ত নহে। অথচ যে ভিক্ষু অর্হৎ ক্ষীণাসব, জীবন যাপিত, করণীয় কৃত, ভার মুক্ত, নিজের মঙ্গল প্রাপ্ত হইয়াছে, ভব সংযোজন পরিক্ষীণ, যে সম্যকভাবে জ্ঞানবিমুক্তি, এইরূপ কোনো ব্যক্তির উক্তি, “যে মাদৃশ হইতে চায় তাহার চতুর্দশী, পঞ্চদশী, অষ্টমী পক্ষে এবং প্রাতিহার্য পক্ষে অষ্টাঙ্গ উপোসথ পালন করা উচিৎ” যথার্থই উচ্চারিত হইয়াছে। কেন? হে ভিক্ষুগণ, সেই ভিক্ষু সম্পূর্ণরূপে জন্ম, জরা, মৃত্যু, দুঃখ, শোক, পরিতাপ হইতে মুক্ত, দৌর্মনস্য, উপায়াস, দুঃখ হইতে পরিমুক্ত বলিতেছি।”

৯. সুকুমাল সূত্র
৩৯. ১. “হে ভিক্ষুগণ, আমি মনোরমভাবে পরিপোষিত হইয়াছি, অত্যন্ত কোমলভাবে, অতি মাত্রায় সূক্ষ্মভাবে পরিপুষ্ট হইয়াছি। উদাহরণস্বরূপ-আমার পিতৃগৃহে পদ্ম সরোবর এইভাবে তৈরি ছিল-একটি নীল পদ্মের, একটি লাল, অন্যটি শ্বেত পদ্মের শুধুমাত্র আমার জন্য। কাশী হইতে না হইলে আমি অন্য কোন চন্দন কাষ্ঠের চূর্ণ ব্যবহার করিতাম না। আমার পাগড়ি ছিল কাশিক বস্ত্রের তৈরি, জামাও তদ্রূপ। দিনে এবং রাত্রে একটি সাদা চাঁদোয়া আমার উপর ধারণ করা হইত, কারণ ঠাণ্ডা বা গরম, ধুলা বা কুষবা শিশির আমাকে স্পর্শ করিতে পারে। অধিকন্তু ভিক্ষুগণ, আমার তিনটি রাজ-প্রাসাদ ছিল-একটি শীত, একটি গ্রীষ্ম ও একটি বর্ষা কালের জন্য। বর্ষার চারি মাস আমি চারণদের দ্বারা পরিচর্যা কৃত হইতাম যাহাদের সবাই ছিল মহিলা। ওই কয়েকমাস মাস আমি প্রাসাদ হইতে অবতরণ করিতাম না। পুনঃ যেই ক্ষেত্রে অন্য লোকের গৃহে কটু যাগুর সাথে ভাঙ্গা চাউলের ভাত ভৃত্যদের খাদ্য হিসেবে প্রদান করা হয় সেই ক্ষেত্রে আমার পিতৃগৃহে তাহাদিগকে ভাত, মাংস এবং দুগ্ধজাত খাদ্য দেওয়া হইত।

২. হে ভিক্ষুগণ, এইরূপ অত্যধিক সুখী সমৃদ্ধিশালী হইয়া, মনোরম পরিবেশে পুষ্ট হইয়া আমার মনে এই চিন্তার উদয় হইয়াছিল-নিশ্চয়ই অশ্রুতবান পৃথগ্‌জন (সাধারণ লোক) যদিও নিজে জরাধীন, ক্ষয়ধর্মের অধীন, জরা ধর্মের অতীত হয় নাই তখন সে অন্যকে জীর্ণ দেখিয়া দুঃখিত হয়, লজ্জিত, বিরক্ত, বিভ্রান্ত হয় যে, সে নিজেও এইরূপ। এখন আমি নিজেও জরাধীন, ক্ষয়ধর্মের অধীন, জরা ও ব্যাধি ধর্মের অনতীত। আমাকেও যদি অন্যকে জরাধীন, ব্যাধির অধীনকে দেখিতে হয়, আমাকে দুঃখিতই হইতে হইবে। লজ্জিত এবং বিরক্ত হইতে হইবে। আমার ক্ষেত্রে এইরূপ হইবে না। এইরূপে ভিক্ষুগণ, আমি যখন বিষয়টি চিন্তা করিলাম আমার যৌবনের সকল অহংকার পরিত্যক্ত হইল। পুনঃ ভিক্ষুগণ, অশ্রুতবান পৃথগ্‌জন (সাধারণ লোক) যদিও নিজে জরাধীন, ক্ষয়ধর্মের অধীন, জরা ধর্মের অতীত হয় নাই তখন সে অন্যকে জীর্ণ দেখিয়া দুঃখিত হয়, লজ্জিত, বিরক্ত, বিভ্রান্ত হয় যে, সে নিজেও এইরূপ। এখন আমি নিজেও জরাধীন, ক্ষয়ের অধীন, জরা ও ব্যাধি ধর্মের অনতীত। আমাকেও যদি অন্যকে জরাধীন, ব্যাধির অধীনকে দেখিতে হয়, আমাকে দুঃখিতই হইতে হইবে। লজ্জিত এবং বিরক্ত হইতে হইবে। আমার ক্ষেত্রে এইরূপ হইবে না। এইরূপে ভিক্ষুগণ, সে যখন বিষয়টিকে চিন্তা করে তাহার যৌবনের সকল অহংকার তাহাকে পরিত্যাগ করিবে। পুনঃ ভিক্ষুগণ, আমি চিন্তা করিলাম, অশ্রুতবান পৃথগ্‌জন (সাধারণ লোক) যদিও নিজে জরাধীন, ক্ষয় ধর্মের অধীন, জরা ধর্মের অতীত হয় নাই তখন সে অন্যকে জীর্ণ দেখিয়া দুঃখিত হয়, লজ্জিত, বিরক্ত, বিভ্রান্ত হয় যে, সে নিজেও এইরূপ। এখন আমি নিজেও জরাধীন, ক্ষয়ধর্মের অধীন, জরা ও ব্যাধি ধর্মের অনতীত। আমাকেও যদি অন্যকে জরাধীন, ব্যাধির অধীনকে দেখিতে হয়, আমাকে দুঃখিতই হইতে হইবে। লজ্জিত এবং বিরক্ত হইতে হইবে। আমার ক্ষেত্রে এইরূপ মরণাধীন হইতে হইবে না। ভিক্ষুগণ, যেইমাত্র বিষয়টি আমি এইভাবে চিন্তা করিলাম আমার জীবনের সকল অহংকার আমাকে পরিত্যাগ করিল।”

হে ভিক্ষুগণ, অহংকার এই ত্রিবিধ। কী কী? যৌবনের অহংকার, নিরাময়তার (স্বাস্থ্য সম্পদের) অহংকার, জীবনের অহংকার। ভিক্ষুগণ, যৌবনমদে মত্ত হইয়া পৃথগ্‌জন (সাধারণ লোক) কায়িক, বাচনিক, মানসিক নীতি বর্জিত কর্ম করে। এইরূপ করিয়া যখন কায়ভেদে তাহার মৃত্যু হয় মৃত্যুর পর সে অপায়ে, দুর্গতিতে, বিনিপাতে, নরকে উৎপন্ন হয়। হে ভিক্ষুগণ, স্বাস্থ্যমদে মত্ত হইয়া পৃথগ্‌জন (সাধারণ লোক) কায়িক, বাচনিক, মানসিক নীতি বর্জিত কর্ম করে। এইরূপ করিয়া যখন কায়ভেদে তাহার মৃত্যু হয় মৃত্যুর পর সে অপায়ে, বিনিপাতে, নরকে উৎপন্ন হয়। হে ভিক্ষুগণ, স্বাস্থ্যমদে মত্ত হইয়া পৃথগ্‌জন (সাধারণ লোক) কায়িক, বাচনিক, মানসিক নীতি বর্জিত কর্ম করে। এইরূপ করিয়া যখন কায়ভেদে তাহার মৃত্যু হয় মৃত্যুর পর সে অপায়ে, দুর্গতিতে, বিনিপাতে, নরকে উৎপন্ন হয়। হে ভিক্ষুগণ, জীবনমদে মত্ত হইয়া পৃথগ্‌জন (সাধারণ লোক) কায়িক, বাচনিক, মানসিক নীতি বর্জিত কর্ম করে। এইরূপ করিয়া যখন কায়ভেদে তাহার মৃত্যু হয় মৃত্যুর পর সে অপায়ে, দুর্গতিতে, বিনিপাতে, নরকে উৎপন্ন হয়। ভিক্ষুগণ, যৌবনমদে মত্ত কোনো কোনো ভিক্ষু শিক্ষা (সংঘকে) পরিত্যাগ করিয়া হীন জীবনে ফিরিয়া যায়। তদ্রূপ আরোগ্যমদে মত্ত কোনো কোনো ভিক্ষু শিক্ষা (সংঘকে) পরিত্যাগ করিয়া হীন জীবনে ফিরিয়া যায়। জীবনমদে মত্ত ভিক্ষুসংঘকে পরিত্যাগ করিয়া সাধারণ জীবনে ফিরিয়া যায়।

যদিও জরা, ব্যাধি ও মরণাধীনে সাধারণ লোকে অন্যদের এমতাবস্থায় (জরা, ব্যাধি, মরণগ্রস্ত) ঘৃণা করে, আমাকেও যদি এইরূপ প্রাণীসমূহকে ঘৃণা করিয়া বাস করিতে হয় তাহা আমার পক্ষে যুক্তিসঙ্গত হইবে না। এইরূপ চিন্তা করিয়া অবস্থান করিতে করিতে আমি সর্ব উপাধি (আসক্তি) বিরহিত নির্বাণ ধর্মকে জ্ঞাত হইয়া যৌবন, স্বাস্থ্য ও জীবনমদমত্ততা জয় করিয়াছি। বিমুক্তিকে (নির্বাণকে) নিরাপদরূপে দর্শন করিয়া তাহা লাভ করিবার জন্য আমার উৎসাহ উৎপন্ন হইয়াছিল। আমি এখন কাম সেবনের যোগ্য নহি, আমি ব্রহ্মচর্যপরায়ণ হইয়া বাস করিব এবং গৃহে প্রত্যাবর্তন করিব না।”

১০. আধিপত্য সূত্র
৪০. ১. “হে ভিক্ষুগণ, আধিপত্য এই ত্রিবিধ। তিন কী কী? আত্মাধিপত্য, লোকাধিপত্য, ধর্মাধিপত্য। আত্মাধিপত্য কীরূপ? এই ব্যাপারে যে ভিক্ষু অরণ্যে গত, বৃক্ষমূলে গত বা নির্জন স্থানে গত সে এইরূপ চিন্তা করে : আমি চীবরের জন্য আগারিক জীবন হইতে অনাগারিক জীবনে আগমন করি নাই। ভিক্ষার জন্য বা শয্যাসনের জন্যও নহে, ভবিষ্যতে এইরূপ হইব এইজন্যও নহে। কেবল এই ধারণায় : জন্ম উত্তীর্ণ হইবার জন্য, জরা, মরণ, শোক, পরিদেবন, দুঃখ, দৌর্মনস্য, উপায়াস দুঃখ হইতে অব্যাহতির জন্য, দুঃখ স্কন্ধের অন্তসাধনের জন্য, প্রজ্ঞা লাভের জন্য আগারিক জীবন হইতে অনাগারিক জীবনে প্রব্রজিত হইয়াছি। তথাপি আমি যে গৃহজীবন পরিত্যাগ করিয়া অনাগারিক জীবনে অনুরাগ পরিত্যাগ করিয়াছি সেই অনুরাগ পূর্বাপেক্ষা যে আরও ব্যাপকভাবে আমাকে অনুসরণ করিবে ইহা হইতে পারে না। তৎপর সে এইরূপ চিন্তা করে : আমার প্রচেষ্টা হইবে এবং মনোযোগ প্রতিষ্ঠিত হইবে অবিচলভাবে। আমার শরীর হইবে শান্ত, অচঞ্চল। চিত্ত হইবে সুসংযত। এইরূপ নিজেকে অধিপতি হিসেবে প্রতিষ্ঠিত করিয়া সে অকুশল পরিহার করে, কুশল অনুশীলন করে, সাবদ্য (নিন্দনীয়) পরিত্যাগ করে, অনবদ্য (নিষ্কলুষ) বিষয় অনুশীলন করে এবং নিজের দোষশূন্য বিশুদ্ধিতা রক্ষা করে। ইহা “আত্ম আধিপত্য” নামে অভিহিত।

২. লোকাধিপত্য কীরূপ, হে ভিক্ষুগণ? এই ব্যাপারে যে ভিক্ষু অরণ্যে গত, বৃক্ষমূলেগত বা নির্জন স্থানে গত সে এইরূপ চিন্তা করে : আমি চীবরের জন্য আগারিক জীবন হইতে অনাগারিক জীবনে প্রব্রজিত হইয়াছি। তথাপি আমি যে আগার পরিত্যাগ করিয়া অনাগারিক জীবন গ্রহণ করিয়াছি, আমার কাম চিন্তা, ব্যাপাদ বিতর্ক (বিদ্বেষ চেতনা), বিহিংসা (ক্ষতিকারক চিন্তা) আমাকে পীড়িত করিবে না। এই জগৎ মহাজনতার বাসস্থান। এই মহাজনতার মধ্যে শ্রমণ-ব্রাহ্মণ অলৌকিক শক্তির অধিকারী, দিব্যচক্ষুসম্পন্ন, পরচিত্তজ্ঞ। তাঁহারা দূর হইতেও সবকিছু পর্যবেক্ষণ করেন। সন্নিকটে হইলেও তাঁহারা অদৃশ্য এবং তাঁহারা নিজ চিত্ত দ্বারা আমার চিত্তের অবস্থা অবগত। তাঁহারা আমাকে এইভাবে জানেন : ওহে আগার পরিত্যাগ করিয়া অনাগারিক জীবনে শ্রদ্ধা প্রব্রজিত কুলপুত্রকে দেখুন, যিনি পাপ-অকুশলে জীবনযাপন করিতেছেন। নিশ্চয়ই ঋদ্ধিমান, দিব্যচক্ষুসম্পন্ন, পরচিত্তবিদ দেবগণ আছেন। তাঁহারা দূর তাঁহারা দূর হইতেও সবকিছু পর্যবেক্ষণ করেন। সন্নিকটে হইলেও তাঁহারা অদৃশ্য এবং তাঁহারা নিজ চিত্ত দ্বারা আমার চিত্তের অবস্থা অবগত। তাঁহারা আমাকে এইভাবে জানেন : ওহে আগার পরিত্যাগ করিয়া অনাগারিক জীবনে শ্রদ্ধা প্রব্রজিত কুলপুত্রকে দেখুন, যিনি পাপ-অকুশলে জীবনযাপন করিতেছেন। তখন সে এইরূপ চিন্তা করে : আমার প্রচেষ্টা হইবে এবং মনোযোগ প্রতিষ্ঠিত হইবে অবিচলভাবে। আমার শরীর হইবে শান্ত, অচঞ্চল। চিত্ত হইবে সুসংযত। এইরূপ নিজেকে অধিপতি হিসেবে প্রতিষ্ঠিত করিয়া সে অকুশল পরিহার করে, কুশল অনুশীলন করে, সাবদ্য (নিন্দনীয়) পরিত্যাগ করে, অনবদ্য (নিষ্কলুষ) বিষয় অনুশীলন করে এবং নিজের দোষশূন্য বিশুদ্ধিতা রক্ষা করে। হে ভিক্ষুগণ, ইহাকে লোকাধিপত্য বলে।

৩. ভিক্ষুগণ, ধর্মাধিপত্য কিরূপ? এই ব্যাপারে যে ভিক্ষু অরণ্যে গত, বৃক্ষমূলেগত বা নির্জন স্থানে গত সে এইরূপ চিন্তা করে : আমি চীবরের জন্য আগারিক জীবন হইতে অনাগারিক জীবনে আগমন করি নাই। ভিক্ষার জন্য বা শয্যাসনের জন্যও নহে, ভবিষ্যতে এইরূপ হইব এইজন্যও নহে। কেবল এই ধারণায় : জন্ম উত্তীর্ণ হইবার জন্য, জরা, মরণ, শোক, পরিদেবন, দুঃখ, দৌর্মনস্য, উপায়াস দুঃখ হইতে অব্যাহতির জন্য, দুঃখ স্কন্ধের অন্তসাধনের জন্য, প্রজ্ঞা লাভের জন্য আগারিক জীবন হইতে অনাগারিক জীবনে প্রব্রজিত হইয়াছি। ভগবান কর্তৃক ধর্ম সুন্দরভাবে ব্যাখ্যাত যাহা ইহজীবনেই দৃষ্ট হয় এই বিষয়ের কোনো নির্দিষ্ট কাল নাই, আস এবং দেখ এইরূপ বলার যোগ্য, যাহা অগ্রে ধাবিত করায়, যাহা বিজ্ঞ ব্যক্তিরা স্বয়ং জ্ঞাত হন বা যাহা বিজ্ঞগণের নিজেদেরই প্রত্যক্ষের বিষয়। এখন আমার সতীর্থগণ আছেন যাঁহারা জ্ঞান এবং অন্তর্দৃষ্টিতে বিহার করেন। এখন সুব্যাখ্যাত ধর্ম বিনয়ে আমি যে প্রব্রজিত হইয়াছি আমার মধ্যে কোনো আলস্য হীনবীর্য্য বিদ্যমান থাকা অনুচিত। তখন সে এইরূপ চিন্তা করে; আমার প্রচেষ্টা হইবে এবং মনোযোগ প্রতিষ্ঠিত হইবে অবিচলভাবে। আমার শরীর হইবে শান্ত, অচঞ্চল। চিত্ত হইবে সুসংযত, একাগ্র। এইরূপে নিজেকে অধিপতি হিসেবে প্রতিষ্ঠিত করিয়া সে অকুশল পরিহার করে, কুশল অনুশীলন করে, সাবদ্য (নিন্দনীয়) পরিত্যাগ করে, অনবদ্য (নিষ্কলুষ) বিষয় অনুশীলন করে এবং নিজের দোষশূন্য বিশুদ্ধিতা রক্ষা করে। ভিক্ষুগণ, ইহাই ধর্মাধিপত্য নামে অভিহিত। ভিক্ষুগণ, ত্রিবিধ আধিপত্য এইরূপ।

জগতে পাপকর্ম সম্পাদনের জন্য নির্জন স্থান কোথাও নাই। হে পুরুষ! তোমার আত্মা তোমার সত্য-মিথ্যা কর্ম সম্বন্ধে অবগত আছে। হে পুরুষ! তোমার সাক্ষী তোমার কল্যাণ কর্ম, তুমি নিজেকে ঘৃণা করিতেছ, তুমি নিজের মধ্যে পাপ রাখিয়া তোমার আত্মার অজ্ঞাতে গোপন করিতেছ। জগতে বিসমাচারী মূর্খকে দেবগণ ও তথাগত বুদ্ধগণ দেখিয়া থাকেন। তাই আত্ম-প্রধান, স্মৃতিমান, লোক-শিক্ষক, জ্ঞানবান, ধ্যানপরায়ণ, ধর্মাধিপতি ও অনুধর্মাচরণকারী হইয়া বিচরণ করিবে। সত্যবাদী পরাক্রমশালী আসববিহীন মুনি হ্রাস প্রাপ্ত হয় না। সে মারকে করে জয়, মৃত্যুকে করে পরাস্ত। প্রচেষ্টা বলে সে জাতিক্ষয়কে (পুনর্জন্মের ক্ষয়) স্পর্শ করিয়াছে। এইরূপ লোকজ্ঞ ও প্রজ্ঞাবান ব্যক্তি সকল প্রকার ধর্মে (কাম ও মিথ্যাদৃষ্টি) অনুপলিপ্ত থাকে। সেই ক্ষীণাসব মুনির কখনও হ্রাস প্রাপ্তি ঘটে না।”


 

৫. ক্ষুদ্র বর্গ
১. সম্মুখীভাব সূত্র
৪১. “হে ভিক্ষুগণ, তিন বিষয়ের বিদ্যমানে শ্রদ্ধাবান কুলপুত্র বহু পুণ্য প্রসব করে। কী কী? ভিক্ষুগণ, শ্রদ্ধা, দানীয় বস্তু এবং উপযুক্ত গ্রহীতা এই তিনটি বিষয়ের বিদ্যমানে শ্রদ্ধাবান কুলপুত্র বহু পুণ্য প্রসব করে।”

২. তিঠান সূত্র
৪২. “হে ভিক্ষুগণ, তিনটি গুণাবলি (বৈশিষ্ট্য) দ্বারা একজন শ্রদ্ধাবানকে জানা যায়। সেইগুলি কী কী? সে শীলবানকে দর্শন করিতে ইচ্ছা করে, সদ্ধর্ম শ্রবণ করিতে ইচ্ছুক হয়, বিগতমল অন্তরে সে গৃহে বাস করে, একজন উদারহস্ত, পরিচ্ছন্নহস্ত, দানে প্রসন্ন, অনুকূল যাচ্ঞাকারী, অন্যদের সাথে দান বিভাগ করিয়া পরিভোগেচ্ছু। ভিক্ষুগণ, এই ত্রিগুণের দ্বারাই একজন শ্রদ্ধাবানকে জানা যায়।

শীলবানকে দর্শন ও সদ্ধর্ম শ্রবণের ইচ্ছা, মাৎসর্যমল পরিত্যাগের ইচ্ছা যাহার আছে তাহাকে শ্রদ্ধাবান বলা হয়।”

৩. অত্থবস সূত্র
৪৩. “হে ভিক্ষুগণ, তিনটি গুণ স্পষ্ট প্রত্যক্ষ করিয়া ধর্মদেশক অপরের নিকট ধর্ম দেশনা করে। সেই তিনটি গুণ কী কী? যে ধর্মদেশনা করে তাহার অর্থ-প্রতিসংবেদী এবং ধর্ম-প্রতিসংবেদী (অর্থ ও তাৎপর্যবহ) হওয়া উচিত। যে ধর্ম শ্রবণ করে সেও তদ্রূপ হইয়া ধর্ম শ্রবণ করে। যে ধর্মদেশনা ও ধর্ম শ্রবণ করে উভয়েই ও ধর্মোপলব্ধি (তাৎপর্যবাহী) করে। ভিক্ষুগণ, এই তিনটি গুণ স্পষ্ট প্রত্যক্ষ করিয়া ধর্মদেশক অপরের নিকট ধর্মদেশনা করে।”

৪. কথাপবত্তি সূত্র
৪৪. “হে ভিক্ষুগণ, ধর্মীয় কথা তিন ক্ষেত্রে মঙ্গলজনক। কী কী? যে ধর্মদেশনা করে তাহার অর্থ-প্রতিসংবেদী এবং ধর্ম-প্রতিসংবেদী (অর্থ ও তাৎপর্যবহ) হওয়া উচিত। যে ধর্ম শ্রবণ করে সেও তদ্রূপ হইয়া ধর্ম শ্রবণ করে। যে ধর্মদেশনা ও ধর্ম শ্রবণ করে উভয়েই ও ধর্মোপলব্ধি (তাৎপর্যবাহী) করে। ভিক্ষুগণ, ধর্মীয় কথা এই তিন ক্ষেত্রে মঙ্গলজনক।”

৫. পণ্ডিত সূত্র
৪৫. “ভিক্ষুগণ, এই তিনটি বিষয় জ্ঞানী ও সৎপুরুষগণ কর্তৃক প্রজ্ঞাপিত। কী কী? ভিক্ষুগণ, দান, প্রব্রজ্যা গ্রহণ এবং মাতাপিতার ব্যয় নির্বাহ, ভিক্ষুগণ, এই তিনটি বিষয় জ্ঞানী ও সৎপুরুষগণ কর্তৃক প্রজ্ঞাপিত।

দান, অহিংসা, আত্ম-সংযম, ইন্দ্রিয় দমন, মাতাপিতার সেবা, ব্রহ্মচর্য যাপনকারীদের সেবা-যে পণ্ডিত সৎপুরুষগণ প্রশংসিত এইসব কর্তব্য পালন করেন, যিনি অর্থনীতি দর্শনসম্পন্ন তিনি দেবলোকে গমন করিয়া থাকেন।”

৬. শীলবান সূত্র
৪৬. “হে ভিক্ষুগণ, যে গ্রাম বা নিগমকে আশ্রয় করিয়া শীলবান প্রব্রজিতগণ বাস করে তথায় মানুষেরা তিনটি বিষয়ে বহু পুণ্য লাভ করিয়া থাকে। কী কী? কায়িক, বাচনিক, মানসিক। ভিক্ষুগণ, সে গ্রাম বা নিগমকে আশ্রয় করিয়া শীলবান প্রব্রজিতগণ বাস করে তথায় মানুষের তিনটি বিষয়ে বহু পুণ্য লাভ করিয়া থাকে।”

৭. সংস্কারের লক্ষণ সূত্র
৪৭. “হে ভিক্ষুগণ, সংস্কারের এই ত্রিবিধ সংষ্কার লক্ষণ। কী কী? ইহার উৎপত্তি স্পষ্ট, ইহার অবসান স্পষ্ট, ইহার পরিবর্তনশীলতা যখন স্থিত হয় তাহা স্পষ্ট। ভিক্ষুগণ, সংস্কারের এই ত্রিবিধ সংস্কার লক্ষণ।”

৮. অসংস্কারের লক্ষণ সূত্র
৪৮. হে ভিক্ষুগণ, অসংস্কারের এই ত্রিবিধ অসংস্কার লক্ষণ। কী কী? ইহার উৎপত্তি অস্পষ্ট, ইহার বিলয় অস্পষ্ট, ইহার পরিবর্তনশীলতা যখন স্থিত হয় তখন অস্পষ্ট। এইগুলিই ভিক্ষুগণ, অসংস্কারের এই ত্রিবিধ লক্ষণ।”

৯. পর্বতরাজ সূত্র
৪৯. “হে ভিক্ষুগণ, পর্বতরাজ হিমালয়ের মহাশাল বৃক্ষ ত্রি-বর্ধনে বর্ধিত। কী কী? তাহারা শাখা-পত্র পল্লবে বর্ধিত, ছাল ও কঠিন আবরণে বর্ধিত, কোমল কাষ্ঠ ও মজ্জায় বর্ধিত। ভিক্ষুগণ, পর্বতরাজ হিমালয়ের মহাশাল বৃক্ষ ত্রি-বর্ধনে বর্ধিত। তদ্রূপ হে ভিক্ষুগণ, শ্রদ্ধাবান কুলপতির গৃহাভ্যন্তরের লোকও ত্রি-বর্ধনে বর্ধিত হয়। কী কী? শ্রদ্ধা দ্বারা বর্ধিত, শীলের দ্বারা বর্ধিত, প্রজ্ঞা দ্বারা বর্ধিত হয়। হে ভিক্ষুগণ, শ্রদ্ধাবান কুলপতির গৃহাভ্যন্তরের লোকও ত্রি-বর্ধনে বর্ধিত। যেমন পর্বত শৈল অরণ্যে মহাবনে দাঁড়াইয়া থাকে। সেই বৃক্ষের আশ্রয়ে বনস্পতিসমূহ বর্ধিত হয়। তদ্রূপ শীলসম্পন্ন শ্রদ্ধাবান কুলপতিকে আশ্রয় করিয়া স্ত্রী-পুত্র, বন্ধু-বান্ধব, অমাত্য, আত্মীয়স্বজন শ্রীবৃদ্ধি প্রাপ্ত হইয়া থাকে।

যখন তাহারা সেই শীলবানের বদান্যতা, তাহার গুণ এবং যে ধর্মীয় জীবনযাপন করে সে তাহা দর্শন করে যদি তাহাদের বিচক্ষণতা বুদ্ধিমত্তা থাকে তাহা হইলে তাহারা তাঁহার উদাহরণ অনুসরণ করিয়া থাকে-সুতরাং এই জীবনে ধর্মপথে বিচরণ করিয়া তাহারা সুগতিগামী হয়, দেবলোকে নন্দিত হয় এবং যে সুখ চায় তাহা লাভ করে।”

১০. আতপ্পকরণীয় সূত্র
৫০. “হে ভিক্ষুগণ, তিনটি ক্ষেত্রে উৎসাহপূর্ণ শক্তি প্রতিফলিত হইয়া থাকে। কী কী? অনুৎপন্ন পাপ-অকুশলের অনুৎপত্তিতে, অনুৎপন্ন কুশলধর্মের উৎপত্তিতে এবং শারীরিক উৎপন্ন বেদনা, দুঃখ যাহা দুঃখদায়ক, তীব্র, তিক্ত, অত্যন্ত ক্লেশকর এবং অনভিপ্রেত যাহা জীবন অতিপাত করে তাহা সহনের শক্তি উৎপাদন করণীয়। ভিক্ষুগণ, এই তিনটি ক্ষেত্রে উৎসাহপূর্ণ শক্তি প্রতিফলিত হইয়া থাকে। ভিক্ষুগণ, যখন কোনো ভিক্ষু এই ত্রি-বিষয়ে উৎসাহপূর্ণ শক্তি নিয়োগ করে তাহাকে দুঃখাবসানের জন্য, “তেজস্বী, বিচক্ষণ, মনোযোগী ভিক্ষু হিসেবে অভিহিত করা হয়।”

১১. মহাচোর সূত্র
৫১. ১. “ভিক্ষুগণ, তিন কারণে একজন ডাকাত প্রধান সিঁদ কাটে, চুরি করে, লুঠ করে, সিঁধেল চোর হয় এবং ঝোপঝাড়ে লুকাইয়া থাকে। কী কী? এই ক্ষেত্রে হে ভিক্ষুগণ, একজন ডাকাত প্রধান অগম্য, অপ্রবেশ্য ও ক্ষমতাবানের উপর নির্ভর করে। সে কিভাবে অগম্যের উপর নির্ভর করে? এই ক্ষেত্রে ভিক্ষুগণ, একজন ডাকাত প্রধান অনতিক্রম্য নদী এবং পর্বতাদির উপর নির্ভর করে। এইভাবে একজন ডাকাত প্রধান সিঁদ কাটে, চুরি করে, লুঠ করে, সিঁধেল চোর হয় এবং ঝোপঝাড়ে লুকাইয়া থাকে। কী কী? এই ক্ষেত্রে হে ভিক্ষুগণ, একজন ডাকাত প্রধান অগম্য, অপ্রবেশ্য ও ক্ষমতাবানের উপর নির্ভর করে। ভিক্ষুগণ, কিভাবে সে অপ্রবেশ্যের উপর নির্ভর করে? এই ক্ষেত্রে হে ভিক্ষুগণ, একজন ডাকাত প্রধান তৃণ বা বৃক্ষের জঙ্গল, বনজঙ্গল বা মহাবনের উপর নির্ভর করে। এইভাবে ভিক্ষুগণ প্রধান অনতিক্রম্য নদী এবং পর্বতাদির উপর নির্ভর করে। কিভাবে সে ক্ষমতাবানদের উপর নির্ভর করে? ভিক্ষুগণ, এই ব্যাপারে একজন ডাকাত প্রধান রাজা বা রাজার মহামাত্যের উপর নির্ভর করে। সে ভাবে-যদি কেহ আমাকে অভিযুক্ত করে এই রাজাগণ বা রাজার মহামাত্যগণ আমার রক্ষার জন্য একটি ব্যাখ্যা দিবেন। তাঁহারা তদ্রূপ করেন। এইভাবে ভিক্ষুগণ, একজন ডাকাত প্রধান অগম্য, অপ্রবেশ্য ও ক্ষমতাবানের উপর নির্ভর করে। এই তিনটি কারণবশত একজন ডাকাত প্রধান সিঁদ কাটে, চুরি করে, লুঠ করে, সিঁধেল চোর হয় এবং ঝোপঝাড়ে লুকাইয়া থাকে।”

২. তদ্রূপ হে ভিক্ষুগণ, তিনটি বৈশিষ্ট্যযুক্ত একজন ভ্রষ্ট ভিক্ষু জীবনহীন, আহত হইয়া থাকে; সে নিন্দিত, বিজ্ঞজন কর্তৃক তিরস্কৃত এবং বহু অপুণ্য প্রসব করে। কী কী? ভিক্ষুগণ, একজন ভ্রষ্ট ভিক্ষু অসরল, অপ্রবেশ্য, ক্ষমতাশালীর উপর নির্ভর করে। কিভাবে সে অসরলের উপর নির্ভর করে? এই ব্যাপারে একজন ভ্রষ্ট ভিক্ষু কায়িক, বাচনিক, মানসিক কর্মে অসরল হয়। এইভাবে সে অসরলের উপর নির্ভর করে। কিভাবে ভ্রষ্ট ভিক্ষু অপ্রবেশ্যের উপর নির্ভর করে? এই ক্ষেত্রে একজন ভ্রষ্ট ভিক্ষু মিথ্যাদৃষ্টিসম্পন্ন হয়, চরম মিথ্যাদৃষ্টি পোষণ করে। এইভাবে সে অপ্রবেশ্যের উপর নির্ভর করে। হে ভিক্ষুগণ, কিভাবে সে ক্ষমতাবানদের উপর নির্ভর করে? এই ক্ষেত্রে ভিক্ষুগণ, একজন ভ্রষ্ট ভিক্ষু রাজা বা রাজার মহামাত্যের সাহায্যের উপর নির্ভর করে। সে এইরূপ ভাবে-যদি কেহ আমাকে অভিযুক্ত করে রাজা বা রাজার মহামাত্য আমার রক্ষার ব্যাখ্যা প্রদান করিবে। তাহারা তাহা করে। ভিক্ষুগণ, তিনটি বৈশিষ্ট্যযুক্ত একজন ভ্রষ্ট ভিক্ষু জীবনহীন, আহত হইয়া থাকে; সে নিন্দিত, বিজ্ঞজন কর্তৃক তিরস্কৃত এবং বহু অপুণ্য প্রসব করে।”

প্রথম পঞ্চাশক সমাপ্ত।


 

২. দ্বিতীয় পঞ্চাশক
৬. ১. ব্রাহ্মণ বর্গ
১. প্রথম দুই ব্রাহ্মণ সূত্র
৫২. ১. “অতঃপর দুই বৃদ্ধ, জরাজীর্ণ, বয়ঃপ্রাপ্ত একশত বিশ বৎসর বয়স্ক ব্রাহ্মণ ভগবানকে দর্শন করিতে উপস্থিত হন। উপস্থিত হইয়া ভগবানকে অভিবাদন করিয়া একপ্রান্তে উপবেশন করেন। একপ্রান্তে উপবিষ্ট ব্রাহ্মণদ্বয় ভগবানকে বলিলেন, “ভবৎ গৌতম, আমরা বৃদ্ধ, জরাজীর্ণ, বয়ঃপ্রাপ্ত ব্রাহ্মণ একশত বিশ বৎসর বয়সের অধিকারী। কিন্তু আমরা কোনো মহৎ কার্য, কুশলকর্ম যেই কর্মে আমাদের ভয়ে আশ্বস্ত করিতে পারে তদ্রূপ কোনো কার্য সম্পাদন করি নাই। ভবৎ গৌতম, আমাদিগকে উপদেশ প্রদান করুন, ভবৎ গৌতম আমাদিগকে অনুশাসন করুন যাহাতে আমাদের দীর্ঘকালের হিত ও সুখ সাধিত হয়।” “সত্যই ব্রাহ্মণ, আপনারা বৃদ্ধ জরাজীর্ণ, বয়ঃপ্রাপ্ত ব্রাহ্মণ একশত বিশ বৎসর বয়সের অধিকারী। কিন্তু আমরা কোনো মহৎ কার্য, কুশলকর্ম যেই কর্মে আমাদের ভয়ে আশ্বস্ত করিতে পারে তদ্রূপ কোনো কার্য সম্পাদন করি নাই। প্রকৃতপক্ষে ব্রাহ্মণ, এই জগৎ প্রতিনিয়ত জরা, বার্ধক্য, মৃত্যু দ্বারা তাড়িত হইতেছে। যেহেতু ইহার ব্যতিক্রম নাই সেইজন্য ইহজীবনে কায়িক, বাচনিক, মানসিক আত্মসংযম অনুশীলনীয়-যে পরলোক প্রাপ্ত হইয়াছে যাহার জন্য ইহার আশ্রয়, আশ্রয় গুহা, প্রতিরক্ষা দ্বীপ, বিশ্রাম স্থান ও উপশমস্বরূপ হউক।

জীবনে প্রতিনিয়ত তাড়িত হইতেছে; আয়ু অতি সংক্ষিপ্ত; জরা ও বার্ধক্যের তাড়ন হইতে কাহারও পরিত্রাণ নাই। তোমার চোখের সম্মুখে মৃত্যুর ভয় রাখ এবং সুখদায়ক কর্ম সম্পাদন কর। ইহজীবনে অনুশীলিত কায়িক, বাচনিক, মানসিক সংযম, পুণ্যকর্ম মৃত ব্যক্তির সুখ সৃষ্টি করে।”

২. দ্বিতীয় দুই ব্রাহ্মণ সূত্র
৫৩. ২. “অতঃপর দুই বৃদ্ধ জরাজীর্ণ, বয়ঃপ্রাপ্ত একশত বিশ বৎসর বয়স্ক ব্রাহ্মণ ভগবানকে দর্শন করিতে উপস্থিত হন। উপস্থিত হইয়া ভগবানকে অভিবাদন করিয়া একপ্রান্তে উপবেশন করেন। একপ্রান্তে উপবিষ্ট ব্রাহ্মণদ্বয় ভগবানকে বলিলেন, “ভবৎ গৌতম, আমরা বৃদ্ধ, জরাজীর্ণ, বয়ঃপ্রাপ্ত ব্রাহ্মণ একশত বিশ বৎসর বয়সের অধিকারী। কিন্তু আমরা কোনো মহৎ কার্য, কুশলকর্ম যেই কর্মে আমাদের ভয়ে আশ্বস্ত করিতে পারে তদ্রূপ কোনো কার্য সম্পাদন করি নাই। হে ব্রাহ্মণ, এই জগৎ জরা, ব্যাধি, মরণ দ্বারা প্রজ্জ্বলিত হইতেছে। যেহেতু ইহার ব্যতিক্রম নাই সেইজন্য ইহজীবনে কায়িক, বাচনিক, মানসিক আত্মসংযম অনুশীলনীয়-যে পরলোক প্রাপ্ত হইয়াছে যাহার জন্য ইহার আশ্রয়, আশ্রয় গুহা, প্রতিরক্ষা দ্বীপ, বিশ্রাম স্থান ও উপশমস্বরূপ হউক ভবিষ্যৎ জীবন।

যখন একটা গৃহ প্রজ্জ্বলিত হয় সেখান হইতে সড়ানো দ্রব্যাদি গৃহস্থের প্রয়োজনে ব্যবহৃত হয়, যাহা প্রজ্জ্বলিত হইয়া যায় তাহা আর ব্যবহারে আসে না। এইরূপ জগৎ জরা-মৃত্যুতে জ্বলিতেছে। তাই দানের দ্বারা নিজেকে রক্ষা কর, দান দিলে তাহা সুনিহিত (রক্ষিত) হয়। ইহজীবনে অনুশীলিত কায়িক-বাচনিক-মানসিক সংযম, পুণ্যকর্ম মৃত্যুর পর তাহার সুখ সাধন করে।”

৩. অন্যতর ব্রাহ্মণ সূত্র
৫৪. “অতঃপর জনৈক ব্রাহ্মণ ভগবান যেখানে ছিলেন তথায় উপস্থিত হইয়া ভগবানকে অভিবাদন করিয়া একপ্রান্তে উপবেশন করেন। একপ্রান্তে উপবিষ্ট ব্রাহ্মণ ভগবানকে বলেন, “ভবৎ গৌতম, ধর্ম স্বয়ং দৃষ্ট হয়। ভবৎ গৌতম, কিভাবে ধর্ম স্বয়ং দৃষ্ট হয়? কিভাবে ইহা অকালিক (সময়ের ব্যাপারে নহে), আস দেখ বলিয়া আহ্বানের যোগ্য, সমৃদ্ধির পথে গমনকারী (বিকাশমুখী), যাহা বিজ্ঞকর্তৃক উপলব্ধিযোগ্য?” “ব্রাহ্মণ, যে ব্যক্তি রাগাভিভূত (কামাভিভূত), অনুরক্ত, তদ্বারা মোহিত ব্যক্তি তাহার নিজের বিঘ্ন চিন্তা করে, নিজের ও অপরের বিঘ্ন চিন্তা করে এবং চৈতসিক দুঃখ দৌর্মনস্য প্রত্যক্ষ করে। যদি রাগ (কামনা) পরিত্যক্ত হয় তাহা হইলে সে তদ্রূপ চিন্তা করে না এবং দুঃখ-দৌর্মনস্য ভোগ করে না। এইভাবেই হে ব্রাহ্মণ, ধর্ম স্বয়ং দৃষ্ট। হে ব্রাহ্মণ, যে ব্যক্তি দোষে (দ্বেষে) দুষ্ট, দোষানুরক্ত ব্যক্তি তাহার নিজের বিঘ্ন চিন্তা করে, নিজের ও অপরের বিঘ্ন চিন্তা করে এবং চৈতসিক দুঃখ দৌর্মনস্য প্রত্যক্ষ করে। যদি দ্বেষ পরিত্যক্ত হয় তাহা হইলে সে তদ্রূপ চিন্তা করে না এবং দুঃখ-দৌর্মনস্য ভোগ করে না। এইরূপেই, ব্রাহ্মণ, ধর্ম স্বয়ং দৃষ্ট। হে ব্রাহ্মণ, যে ব্যক্তি মোহে স্বয়ং মুগ্ধ, মোহানুরক্ত, মোহাভিভূত প্রত্যক্ষ করে। যদি মোহ পরিত্যক্ত হয় তাহা হইলে সে তদ্রূপ চিন্তা করে না এবং দুঃখ-দৌর্মনস্য ভোগ করে না। এইরূপে হে ব্রাহ্মণ, ধর্ম স্বয়ং দৃষ্ট। ধর্ম অকালিক (সময়ের ব্যাপারে নহে), আস এবং দেখ বলিয়া আহ্বানের যোগ্য, ধর্ম উপনায়িক (বিকাশমুখী) যাহা বিজ্ঞগণ কর্তৃক উপলব্ধিযোগ্য।” “ভবৎ গৌতম, আশ্চর্য, অদ্ভুত! ভবৎ গৌতম, যেমন অধোমুখীকে ঊর্ধ্বমুখী, আবৃতকে অনাবৃত, পথভ্রান্তকে পথপ্রদর্শন বা অন্ধকারে তৈলপ্রদীপ ধারণ করিলে চক্ষুষ্মান রূপ দর্শন করে, তদ্রুপ ভবৎ গৌতম বিভিন্নভাবে ধর্ম পরিবেশন করেন। ভবৎ গৌতম, আমাকে আজীবন শরণাগত উপাসক হিসেবে গ্রহণ করুন।”

৪. পরিব্রাজক সূত্র
৫৫. “অতঃপর জনৈক ব্রাহ্মণ পরিব্রাজক ভগবানকে দর্শন করিতে আসেন। জনৈক ব্রাহ্মণ পরিব্রাজক ভগবান যেখানে ছিলেন তথায় উপস্থিত হইয়া ভগবানকে অভিবাদন করিয়া একপ্রান্তে উপবেশন করেন। একপ্রান্তে উপবিষ্ট ব্রাহ্মণ ভগবানকে বলেন, “ভবৎ গৌতম, ধর্ম স্বয়ং দৃষ্ট।” হে ব্রাহ্মণ, যে ব্যক্তি দোষে (দ্বেষে) দুষ্ট, দোষানুরক্ত ব্যক্তি তাহার নিজের বিঘ্ন চিন্তা করে, নিজের ও অপরের বিঘ্ন চিন্তা করে এবং চৈতসিক দুঃখ দৌর্মনস্য প্রত্যক্ষ করে। যদি দ্বেষ পরিত্যক্ত হয় তাহা হইলে সে তদ্রুপ চিন্তা করে না এবং দুঃখ-দৌর্মনস্য ভোগ করে না।” “ব্রাহ্মণ, রাগানুরক্ত, রাগাভিভূত, রাগের দ্বারা মোহিত ব্যক্তি কায়িক, বাচনিক, মানসিক দুষ্কর্ম আচরণ করে। রাগ (কামনা) পরিত্যক্ত হইলে কায়িক, বাচনিক, মানসিক কোনোভাবেই দুষ্কর্ম আচরণ করে না। হে ব্রাহ্মণ, রাগানুরক্ত, রাগাভিভূত ব্যক্তি নিজের মঙ্গল জানে না, পরেরও মঙ্গল জানে না, নিজের ও পরের উভয়ের মঙ্গল জানে না। রাগ পরিত্যক্ত হইলে নিজের মঙ্গল জানে, পরের মঙ্গলও জানে, নিজের ও পরের উভয়ের মঙ্গল জানে। এইরূপেই হে ব্রাহ্মণ, ধর্ম স্বয়ং দৃষ্ট। যে ব্যক্তি দ্বেষে দুষ্ট দ্বেষানুরক্ত ব্যক্তি তাহার নিজের বিঘ্ন চিন্তা করে, নিজের ও অপরের বিঘ্ন চিন্তা করে এবং চৈতসিক দুঃখ-দৌর্মনস্য প্রত্যক্ষ করে। যদি দ্বেষ পরিত্যক্ত হয় তাহা হইলে সে তদ্রূপ চিন্তা করে না এবং দুঃখ-দৌর্মনস্য ভোগ করে না। এইরূপেই ব্রাহ্মণ, ধর্ম স্বয়ং দৃষ্ট।” “ব্রাহ্মণ, দ্বেষে দুষ্ট, দ্বেষানুরক্ত ব্যক্তি নিজের মঙ্গল জানে না, পরেরও মঙ্গল জানে না, নিজের ও পরের উভয়ের মঙ্গল জানে না। দ্বেষ পরিত্যক্ত হইলে নিজের মঙ্গল জানে, পরের মঙ্গলও জানে, নিজের ও পরের উভয়ের মঙ্গল জানে।” “ব্রাহ্মণ, মোহিত, মোহাভিভূত, মোহানুরক্ত ব্যক্তি দ্বেষানুরক্ত ব্যক্তি তাহার নিজের বিঘ্ন চিন্তা করে, নিজের ও অপরের বিঘ্ন চিন্তা করে এবং চৈতসিক দুঃখ দৌর্মনস্য প্রত্যক্ষ করে। যদি দ্বেষ পরিত্যক্ত হয় তাহা হইলে সে তদ্রূপ চিন্তা করে না এবং দুঃখ-দৌর্মনস্য ভোগ করে না। হে ব্রাহ্মণ, মোহাভিভূত, মোহানুরক্ত ব্যক্তি কায়িক, বাচনিক, মানসিক দুষ্কর্ম আচরণ করে। মোহ পরিত্যক্ত হইলে কায়িক, বাচনিক, মানসিক কোনোভাবেই দুষ্কর্ম আচরণ করে না। হে ব্রাহ্মণ, মোহিত, মোহানুরক্ত, মোহাভিভূত ব্যক্তি নিজের মঙ্গল জানে না, পরেরও মঙ্গল জানে না, নিজের ও পরের উভয়ের মঙ্গল জানে না। মোহ পরিত্যক্ত হইলে নিজের মঙ্গল জানে, পরের মঙ্গলও জানে, নিজের ও পরের উভয়ের মঙ্গল জানে। এইরূপই হে ব্রাহ্মণ, ধর্ম স্বয়ং দৃষ্ট, ধর্ম অকালিক, আস এবং দেখ বলিয়া আহ্বানের যোগ্য, উপনায়িক, বিজ্ঞ ব্যক্তির উপলব্ধিযোগ্য।” “ভবৎ গৌতম, আশ্চর্য, অদ্ভুত! ভবৎ গৌতম, যেমন অধোমুখীকে ঊর্ধ্বমুখী, আবৃতকে অনাবৃত, পথভ্রান্তকে পথপ্রদর্শন বা অন্ধকারে তৈলপ্রদীপ ধারণ করিলে চক্ষুষ্মান রূপ দর্শন করে, তদ্রুপ ভবৎ গৌতম বিভিন্নভাবে ধর্ম পরিবেশন করেন। ভবৎ গৌতম, আমাকে আজীবন শরণাগত উপাসক হিসেবে গ্রহণ করুন।”

৫. নিব্বুত সূত্র
৫৬. “তৎপর জানুস্‌সোনি নামে জনৈক ব্রাহ্মণ ভগবানকে দর্শন করিতে আসেন। জানুস্সোনি নামে জনৈক ব্রাহ্মণ ভগবান যেখানে ছিলেন তথায় উপস্থিত হইয়া ভগবানকে অভিবাদন করিয়া একপ্রান্তে উপবেশন করেন। একপ্রান্তে উপবিষ্ট ব্রাহ্মণ ভগবানকে বলিলেন, “ভবৎ গৌতম, নির্বাণ স্বয়ং ইহজীবনেই দৃষ্ট হয় বলিয়া কথিত। ভবৎ গৌতম, নির্বাণ কিরূপে স্বয়ং ইহজীবনেই দৃষ্ট, কিভাবে? ইহা অকালিক (সময়ের ব্যাপার নহে), আস, দেখ বলিয়া আহ্বানের যোগ্য, সমৃদ্ধির পথে গমনকারী (বিকাশমুখী), যাহা বিজ্ঞ কর্তৃক উপলব্ধিযোগ্য।” “ব্রাহ্মণ, রাগাভিভূত (কামাভিভূত), অনুরক্ত, তদ্বারা মোহিত ব্যক্তি তাহার নিজের বিঘ্ন চিন্তা করে, নিজের ও অপরের বিঘ্ন চিন্তা করে এবং চৈতসিক দুঃখ-দৌর্মনস্য প্রত্যক্ষ করে, যদি রাগ (কামনা) পরিত্যক্ত হয় তাহা হইলে সে তদ্রুপ চিন্তা করে না এবং দুঃখ-দৌর্মনস্য ভোগ করে না। এইরূপেই ব্রাহ্মণ, নির্বাণ ইহজীবনেই দৃষ্ট। নির্বাণ অকালিক (সময়ের ব্যাপার নহে), আস, দেখ বলিয়া আহ্বানের যোগ্য, সমৃদ্ধির পথে গমনকারী (বিকাশমুখী), যাহা বিজ্ঞ কর্তৃক উপলব্ধিযোগ্য। ব্রাহ্মণ, যে ব্যক্তি দ্বেষে দুষ্ট দোষানুরক্ত ব্যক্তি তাহার নিজের বিঘ্ন চিন্তা করে, নিজের ও অপরের বিঘ্ন চিন্তা করে এবং চৈতসিক দুঃখ-দৌর্মনস্য প্রত্যক্ষ করে, যদি রাগ (কামনা) পরিত্যক্ত হয় তাহা হইলে সে তদ্রুপ চিন্তা করে না এবং দুঃখ দৌর্মনস্য ভোগ করে না। এই রূপেই ব্রাহ্মণ, নির্বাণ ইহজীবনেই দৃষ্ট, নির্বাণ অকালিক আস এবং দেখ বলিয়া আহ্বানের যোগ্য, উপনায়িক, বিজ্ঞ ব্যক্তির উপলব্ধিযোগ্য। ব্রাহ্মণ, মোহে মোহিত ব্যক্তি তাহার নিজের বিঘ্ন চিন্তা করে, নিজের ও অপরের বিঘ্ন চিন্তা করে এবং চৈতসিক দুঃখ-দৌর্মনস্য প্রত্যক্ষ করে, যদি রাগ (কামনা) পরিত্যক্ত হয় তাহা হইলে সে তদ্রুপ চিন্তা করে না এবং দুঃখ দৌর্মনস্য ভোগ করে না। এইরূপেই ব্রাহ্মণ, নির্বাণ স্বয়ং দৃষ্ট, সন্দৃষ্টিক পদ্ধতি, সময়ের ব্যাপার নহে, কিন্তু আসিয়া পরীক্ষা করার জন্য আহ্বান জানাইয়া, যাহা গন্তব্য স্থানে নিয়া যায়, যাহা প্রত্যক্ষ বিজ্ঞ ব্যক্তির অনুভবযোগ্য। যেহেতু ব্রাহ্মণ, যখন অনবশেষ এই রাগক্ষয়, দ্বেষক্ষয়, মোহক্ষয় প্রত্যক্ষকৃত হয় তাহাতেই ব্রাহ্মণ, নির্বাণ স্বয়ং দৃষ্ট, অকালিক, আস এবং দেখ বলিয়া আহ্বানের যোগ্য। “ভবৎ গৌতম, আশ্চর্য! অদ্ভুত! ভবৎ গৌতম, যেমন অধোমুখীকে ঊর্ধ্বমুখী, আবৃতকে অনাবৃত, পথভ্রান্তকে পথপ্রদর্শন বা অন্ধকারে তৈলপ্রদীপ ধারণ করিলে চক্ষুষ্মান রূপ দর্শন করে, তদ্রুপ ভবৎ গৌতম বিভিন্নভাবে ধর্ম পরিবেশন করেন। ভবৎ গৌতম, আমাকে আমরণ শরণাগত উপাসক হিসেবে গ্রহণ করুন।”

৬. পরলোক সূত্র
৫৭. “অতঃপর জনৈক ধনবান ব্রাহ্মণ ভগবানকে দর্শন করিতে আসেন। জনৈক ধনবান ব্রাহ্মণ ভগবান যেখানে ছিলেন তথায় উপস্থিত হইয়া ভগবানকে অভিবাদন করিয়া একপ্রান্তে উপবেশন করেন। একপ্রান্তে উপবিষ্ট ধনবান ব্যক্তি ভগবানকে বলেন, “ভবৎ গৌতম, আমি প্রাচীন কালের বৃদ্ধ, জরাগ্রস্ত ব্রাহ্মণ, আচার্য-প্রাচার্যদের কথা শুনিয়াছি যে, এক সময় এই জগৎ মনুষ্য দ্বারা এমনভাবে পরিপূর্ণ ছিল যে কেহ চিন্তা করিতে পারে অবীচি সদৃশ গভীর যে গ্রাম, নিগম (শহরতলি) এবং রাজধানীর খুবই কাছাকাছি ছিল যাহাতে মোরগের পক্ষেও এক স্থান হইতে অন্য স্থানে ভ্রমণ করা সহজ ছিল। “ভবৎ গৌতম, কী কারণে মনুষ্যের ক্ষয় এবং হ্রাস হইয়াছে? কিভাবে ইহা সম্ভব যে, গ্রামগুলি আর গ্রাম নহে, নিগমগুলি আর নিগম নহে, নগরগুলি নগর নহে এবং জেলাগুলি জনহীন?” “এখন ব্রাহ্মণ, মানুষেরা অবৈধ অনুরাগে অনুরক্ত, লোভাভিভূত, মিথ্যা মতবাদে আচ্ছন্ন। এইভাবে অবৈধ রাগে অভিভূত, লোভাভিভূত, অবৈধ লোভে অভিভূত ব্যক্তিগণ ধারাল ছুরি ধরে এবং একজন অপর জনের জীবন সংহার করে। ইহাতে অনেক লোকের জীবনাবসান হয়। হে ব্রাহ্মণ, এই কারণেই গ্রাম, নিগম, জনপদ জনহীন হইতেছে। পুনঃ ব্রাহ্মণ, যেহেতু জনগণ অবৈধ রাগাভিভূত, অসম লোভাভিভূত, মিথ্যা মতবাদের আচ্ছন্ন সেই কারণে সম্যকভাবে বারিপাত হয় না। তাহাতে দুর্ভিক্ষ দেখা দেয়। শস্য উৎপন্ন হয় না ডাঁটাই মাত্র জন্মে। তাহাতে বহু লোক মৃত্যু বরণ করে, সেই কারণে হে ব্রাহ্মণ, মানুষ মৃত্যু বরণ করিলে গ্রাম, নিগম, জনপদ জনহীন হইয়া পড়ে। পুনঃ ব্রাহ্মণ, যেহেতু জনগণ অবৈধ রাগাভিভূত, লোভাভিভূত, মিথ্যাদৃষ্টিতে আচ্ছন্ন ব্যক্তিগণকে যক্ষেরা মনুষ্যগণকে পরিহার করে। তাহাতে অনেক লোকের প্রাণহানি ঘটে। হে ব্রাহ্মণ, ইহাই লোকক্ষয়ের কারণ। এই কারণে গ্রামগুলি আর গ্রাম নহে, নিগমগুলি আর নিগম নহে, নগরগুলি আর নগর নহে, জেলাগুলি জনহীন। “ভবৎ গৌতম, আশ্চর্য, অদ্ভুত! ভবৎ গৌতম, যেমন অধোমুখীকে ঊর্ধ্বমুখী, আবৃতকে অনাবৃত, পথভ্রান্তকে পথপ্রদর্শন বা অন্ধকারে তৈলপ্রদীপ ধারণ করিলে চক্ষুষ্মান রূপ দর্শন করে, তদ্রুপ ভবৎ গৌতম বিভিন্নভাবে ধর্ম পরিবেশন করেন। ভবৎ গৌতম, আমাকে আমরণ শরণাগত উপাসকরূপে গ্রহণ করুন।”

৭. বচ্ছগোত্র সূত্র
৫৮. “অতঃপর পরিব্রাজক বৎসগোত্র ভগবানকে দর্শন করিতে আসেন। জনৈক পরিব্রাজক বচ্ছগোত্র ভগবান যেখানে ছিলেন তথায় উপস্থিত হইয়া ভগবানকে অভিবাদন করিয়া একপ্রান্তে উপবেশন করেন। একপ্রান্তে উপবিষ্ট পরিব্রাজক ভগবানকে বলেন, “ভবৎ গৌতম, আমি এইরূপ শুনিয়াছি যে, শ্রমণ গৌতম এইরূপ বলিয়া থাকেন, “আমাকেই দান দেওয়া উচিত, আমার শ্রাবকদের দান দেওয়া উচিত, অন্যদের নহে, আমার শ্রাবকদের দানের ফল মহৎ, অন্য শ্রাবকদের নহে।” “ভবৎ গৌতম, যাঁহারা এইরূপ বলিয়া থাকেন তাঁহারা কি অসত্য উক্তি দ্বারা ভুল বিবরণ না দিয়া সঠিকভাবে ভবৎ গৌতমের মতবাদের পুনরুল্লেখ করিয়া থাকেন? তাঁহারা কি তাহার শিক্ষানুসারে তাঁহাদের মতবাদ ব্যাখ্যা করিয়া থাকেন যাহার ফলে যে তাঁহার মতবাদী ও চিন্তাধারার সে ইহা ব্যক্ত করিতে গিয়া উপহাস করিয়া না বসে? অবশ্য আমরা ভবৎ গৌতমের ব্যাপারে ভুল বিবরণ না দেওয়ার পক্ষপাতী।” “বৎস, যাঁহারা এইরূপ বলেন তাঁহাদের এই বক্তব্য আমার চিন্তাধারা প্রসূত নহে। অধিকন্তু যাহা সত্য নহে মিথ্যা তাহা বিবৃত করিয়া আমার সম্পর্কে ভুল ব্যাখ্যা দিয়া থাকেন। প্রকৃত পক্ষে বৎস, যে অন্যকে দান দিতে বারণ করেন তাহাকে তিন বিষয়ে অন্তরায় করেন, তিনটি বিষয়ে পরিপন্থী কাজ করেন। কী কী? তিনি দাতাকে পুণ্যকর্মে বাধা দেন, গ্রহীতাকে দান গ্রহণ হইতে বাধা দেন এবং তিনি নিজেকে নিজে ধ্বংস করেন, সম্পূর্ণ ধ্বংস। বৎস, যে ব্যক্তি অন্যকে দান প্রদানে বাধা দেয় সে তাহাকে এই তিন প্রকারে বাধা দেয়, তিন বিষয় কাড়িয়া নেয়। কিন্তু বৎস, আমি ইহাই ঘোষণা করিতেছি যে যদি কেহ প্রাণীদের প্রতি হিতকামী হইয়া থালাবাসন ধোয়া জল বা মলে যে প্রাণী আছে তাহাদের উদ্দেশ্য নিক্ষেপ করে তাহাও তাহার পুণ্যের উৎস হইবে; আর মনুষ্যদের খাদ্য প্রদান করিলে তো কথাই নাই। বৎস, তবুও আমি ইহা বলিতেছি যে, শীলবানের উদ্দেশ্যে প্রদত্ত দানের ফল যেইরূপ মহান হয় দুঃশীলকে দান দিলে সেইরূপ মহৎ হয় না। “শীলবান, শব্দটি দ্বারা আমি বুঝি সেই ব্যক্তিকে যে পাঁচটি বিষয় পরিত্যাগ করিয়াছে এবং যে পাঁচটি গুণসম্পন্ন। তাহার পরিত্যক্ত পাঁচটি বিষয় কী কী? কামচ্ছন্দ (কামস্পৃহা), ব্যাপাদ (হিংসা), স্ত্যানমিদ্ধ (আলস্য, নিষ্ক্রিয়তা), ঔদ্ধত্য কৌকৃত্য (গর্ব-অনুশোচনা), বিচিকিৎসা (সন্দেহ-দোদুল্যমানতা)। এই পাঁচটি বিষয় পরিত্যক্ত হয়। কোন পাঁচটি গুণে সে গুণবান হয়? সে অশৈক্ষ্যের (অর্হতের) শীলস্কন্ধ ভূষিত হয়, অশৈক্ষ্যের সমাধিস্কন্ধ, প্রজ্ঞাস্কন্ধ, বিমুক্তিস্কন্ধ, বিমুক্তিজ্ঞানদর্শনস্কন্ধে ভূষিত হয়। এই পাঁচটি গুণে সে ভূষিত হয়। এইরূপ পাঁচটি বিষয় পরিত্যক্ত এবং পাঁচটি গুণে ভূষিত ব্যক্তিকে প্রদত্ত দানের ফল মহৎ হয় বলিয়া আমি বলি।

পশুর পালে যেমন শ্বেত, কৃষ্ণ, লোহিত, তামাটে, চিত্রবিচিত্র, একইরূপ আকার-বিশিষ্ট, পারাবত বর্ণসম্পন্ন-বর্ণ যাহাই হোক না কেন, একটি পোষা ষাঁড় ভারবাহী, শক্তিমান, সুন্দর ও দ্রুতগামী হইলে বর্ণের ভ্র্বক্ষেপ না করিয়া লোকেরা ইহাকে ভার বহনে যোয়াল দেয়। তদ্রূপ মানুষের মধ্যেও সে যেই কুলে জন্ম নেয়, ক্ষত্রিয়, ব্রাহ্মণ, বৈশ্য, শূদ্র, চণ্ডাল, পুক্কুস প্রভৃতি কুলে জাত-যাহাই হউক না, যে দান্ত, ধর্মনিষ্ঠ, ন্যায়বান, শীলবান, সত্যবাদী, লজ্জাশীল, জন্ম-জরাবিহীন ব্রহ্মচর্য পরিপূর্ণ, ভারমুক্ত, পার্থিব বন্ধন ছিন্ন, যাহার কর্ম কৃত, যে অনাসক্ত, নির্মল, সর্ব বিষয় উত্তীর্ণ, কোনো কিছুতেই লিপ্ত নহে, সর্বতোভাবে মুক্ত-এরূপ নিষ্কাম ক্ষেত্রে দানের ফল হয় প্রচুর-অপ্রমেয়। কিন্তু নির্বোধ, অজ্ঞতা, বুদ্ধিহীন, অজ্ঞ ব্যক্তিগণ ইহার বহির্ভূত ক্ষেত্রে দান দেয়, শান্তগণের নিকট উপস্থিত হয় না। যাহারা সৎ সংসর্গে আসেন যাহারা প্রজ্ঞাবান, ঋদ্ধিমান হিসেবে শ্রদ্ধার যোগ্য তাহারা সুগত বুদ্ধের শাসনে বৃক্ষমূলের ন্যায় প্রতিষ্ঠিত। তাঁহারা দেবলোকে জন্ম নেন বা এখানে উত্তম পরিবারে জন্ম নিয়া থাকেন, ক্রমান্বয়ে পণ্ডিতগণ নির্বাণ লাভ করেন।”

৮. ত্রিকর্ণ সূত্র
৫৯. ১. তৎপর ত্রিকর্ণ নামক ব্রাহ্মণ ভগবানের নিকট উপস্থিত হইলেন। তথায় উপস্থিত হইয়া ভগবানকে অভিবাদন করিয়া একপ্রান্তে উপবেশন করেন। একপ্রান্তে উপবিষ্ট ত্রিকর্ণ ব্রাহ্মণ যে সকল ব্রাহ্মণ ত্রিবেদজ্ঞ তাঁহাদের প্রশংসা করেন। ভগবান তখন বলেন, “হ্যাঁ ব্রাহ্মণ, সেইসব ব্রাহ্মণের ত্রিবিদ্যা আছে। আপনি যেইরূপ বলিতেছেন তাঁহাদের তাহা আছে। কিন্তু আপনি বলুন ব্রাহ্মণেরা ব্রাহ্মণদের ত্রিবিদ্যা কিরূপে ব্যাখ্যা করেন?” “এই ক্ষেত্রে ভবৎ গৌতম, একজন ব্রাহ্মণ উভয় দিকে সুজাত, পবিত্র মাতাপিতার বংশজাত, যাঁহার বংশানুক্রমে সপ্ত বংশ পর্যন্ত পবিত্র, নিষ্কলঙ্ক, জন্মের ক্ষেত্রে অনিন্দনীয়, অধ্যয়নশীল, মন্ত্রধর, ত্রিবেদে পারদর্শী, ধর্মাচরণ পদ্ধতিসহ শুচিতে পারদর্শী, শব্দ বিজ্ঞানে পারদর্শী, পৌরাণিক বিষয়ে দক্ষ, পদ এবং ব্যাকরণ শাস্ত্রে অভিজ্ঞ, লোকায়ত এবং মহাপুরুষ লক্ষণে নিপুণ। “ভবৎ গৌতম, এইভাবেই ব্রাহ্মণ, ব্রাহ্মণদের ত্রিবিদ্যা বর্ণনা করেন।” “ব্রাহ্মণ, উত্তম, ত্রিবিদ্যা ব্রাহ্মণের এই বর্ণনা এক। আর্যবিনয়ে যে ত্রিবিদ্যা হয় তাহার বর্ণনা সম্পূর্ণ ভিন্নতর।” “কিন্তু ভবৎ গৌতম, আর্যবিনয়ে ত্রিবিদ্যালাভী কিরূপ? “ভবৎ গৌতম, আমার জন্য মঙ্গলজনক হয় যদি আর্যবিনয়ে ত্রিবিদ্যা লাভের পদ্ধতি শিক্ষা দেন।” “তাহা হইলে ব্রাহ্মণ, শ্রবণ করুন, মনোযোগ-সহকারে, আমি ভাষণ করিতেছি।”

২. “ভবৎ গৌতম, অতি উত্তম”, ব্রাহ্মণ ত্রিকর্ণ উত্তর দিলেন। ভগবান বলেন, “ওহে ব্রাহ্মণ, বুদ্ধশাসনে ভিক্ষু কামনা ও অকুশল (পাপ) ধর্ম হইতে বিরত হইয়া বিতর্ক ও বিচার সহিত নির্জনতাজনিত প্রীতিসুখ সমন্বিত প্রথম ধ্যান লাভ করিয়া অবস্থান করেন। তৎপর সেই ভিক্ষু বিতর্ক ও বিচার প্রশমিত আধ্যাত্মিক সম্প্রসাদ ও একাগ্রতাযুক্ত অবিতর্র্ক ও বিচারবিহীন সমাধিজনিত প্রীতিসুখ সমন্বিত দ্বিতীয় ধ্যান লাভ করিয়া অবস্থান করেন। প্রীতিতে বিরাগ উৎপন্ন হওয়ায় সে উপেক্ষাশীল বা না-দুঃখ না সুখ ভাবাপন্ন হইয়া এবং স্মৃতি-সম্প্রজ্ঞান হইয়া কায়িক সুখ অনুভব করে। আর্যগণ যাহাকে “উপেক্ষাশীল স্মৃতি সুখবিহারী” বলিয়া আখ্যায়িত করে সেই তৃতীয় ধ্যান লাভ করিয়া অবস্থান করেন। কায়িক সুখ-দুঃখ প্রহীন পূর্বেই মানসিক সুখ-দুঃখ অস্তগত হয়, সেই না-দুঃখ না-সুখ উপেক্ষা স্মৃতি পরিশুদ্ধি নামক চতুর্থ ধ্যান লাভ করিয়া অবস্থান করে।

৩. তৎপর সে এইরূপ সমাহিত চিত্তে, পরিশুদ্ধ, পরিষ্কৃত, নিষ্কলঙ্ক, উপক্লেশ-বিহীন, নমনীয়, কমনীয়, স্থিত, অবিচলিত অবস্থায় পূর্ব জন্মের জ্ঞান অর্জনে চিত্তকে নমিত করে। বিভিন্ন উপায়ে সে পূর্ব পূর্ব জন্মের অনুস্মরণ করে : এক জন্ম, দুই জন্ম, তিন, চার, পাঁচ, দশ, বিশ, ত্রিশ, চল্লিশ, পঞ্চাশ, শত, সহস্র, শত সহস্রজন্ম, অনেক সংবর্তকল্প, অনেক বিবর্তকল্প, অনেক সংবর্ত-বিবর্তকল্প পর্যন্ত আমি অমুক অমুক স্থানে ছিলাম, এইরূপ ছিল নাম, এইরূপ গোত্র, এইরূপ জাতি, এইরূপ আহার, এইরূপ সুখ-দুঃখের অভিজ্ঞতা, এইরূপ আয়ু (এতদিন পর্যন্ত) সম্পন্ন ছিলাম, তথা হইতে চ্যুত হইয়া অন্যত্র উৎপন্ন হইয়াছি-সেখানেও আমি ছিলাম, এইরূপ ছিল নাম, এইরূপ গোত্র, এইরূপ জাতি, এইরূপ আহার, এইরূপ সুখ-দুঃখের অভিজ্ঞতা, এইরূপ আযু (এতদিন পর্যন্ত)-সম্পন্ন ছিলাম, তথা হইতে চ্যুত হইয়া অন্যত্র উৎপন্ন হইয়াছি। এইভাবেই সে বিশেষ বিস্তৃত, বৈশিষ্ট্যপূর্ণ, অনেক প্রকার উপায়ে তাহার পূর্বজন্মের স্মৃতি অনুস্মরণ করে। ইহাই তাহার অধিগত প্রথম বিদ্যা। অবিদ্যা তিরোহিত, বিদ্যা উৎপন্ন, তমঃ বিগত, আলো উৎপন্ন যাহা অপ্রমত্ত, উৎসাহী, প্রশান্ত বিহরণকারীতেই বিরাজ করে।

৪. তৎপর সে এইরূপ সমাহিত চিত্তে পরিশুদ্ধ, পরিষ্কৃত, নিষ্কলঙ্ক, উপক্লেশ-বিহীন, নমনীয়, কমনীয়, স্থিত, অবিচলিত অবস্থায় পূর্বজন্মের জ্ঞান অর্জনে চিত্তকে নমিত করে সত্ত্বগণের চ্যূতি-উৎপন্ন জ্ঞান অর্জনে। সে বিশুদ্ধ দিব্যচক্ষু দ্বারা এবং মানবিক কায়া অতিক্রম করিয়া সত্ত্বগণকে চ্যুত এবং উৎপন্ন হইতে দেখে-হীন-উত্তম, সুবর্ণ, দুর্বর্ণ, তাহাদের কর্মানুসারে সুগতি এবং দুর্গতি গমনে-হায়! এইসব গুণবান লোকেরা কায়িক দুষ্কর্ম, বাচনিক দুষ্কর্ম, মানসিক দুষ্কর্ম ও আর্যনিন্দা করিয়া, মিথ্যাদৃষ্টিসম্পন্ন হইয়া এবং মিথ্যাদৃষ্টির ফল ভোগ করিয়া এইসব সত্ত্ব কায়ভেদে মৃত্যুর পর অপায়ে, দুর্গতিতে, বিনিপাতে, নরকে উৎপন্ন হইয়াছে, এইসব গুণবান ব্যক্তি কায়িক, বাচনিক, মানসিক সুকর্ম সম্পাদন করিয়া আর্যনিন্দা না করিয়া, সম্যক দৃষ্টিসম্পন্ন ও সম্যক দৃষ্টির ফল ভোগ করিয়া কায়ভেদে মৃত্যুর পর সুগতিতে, স্বর্গলোকে উৎপন্ন হইয়াছে। ইহা দ্বিতীয় বিদ্যা যাহা সে লাভ করে, তাহার অবিদ্যা বিগত এবং বিদ্যা উৎপন্ন, অন্ধকার বিদূরীত এবং আলো উৎপন্ন যাহা অপ্রমত্ত উৎসাহী প্রশান্ত বিহরণকারীতে বিরাজ করে।

৫. তৎপর সে এইভাবে সমাহিত চিত্তে পরিশুদ্ধ, পরিষ্কৃত, নিষ্কলঙ্ক, উপক্লেশ-বিহীন, নমনীয়, কমনীয়, স্থিত, অবিচলিত অবস্থায় আসবক্ষয় জ্ঞান অর্জনে চিত্তকে নমিত করে। সে “ইহা দুঃখ” যথাযথভাবে জানে। “ইহা দুঃখ সমুদয়” যথাভাবে জানে, “ইহা দুঃখ নিরোধ” যথাভাবে জানে, “ইহা দুঃখ-নিরোধগামিনী প্রতিপদা” যথাযথভাবে জানে। “ইহা আসব” যথাভাবে জানে, “ইহা আসব নিরোধগামিনী প্রতিপদা” যথাযথভাবে জানে। সে এইরূপ জানিয়া, এইরূপ দর্শন করিয়া কামাসব, ভবাসব (জন্ম লাভের আসক্তি), অবিদ্যাসব হইতে বিমুক্ত হইয়া বিমুক্ত হইয়াছি বলিয়া জানে যাহার ফলে সে বুঝিতে পারে-জন্ম নিরোধ হইয়াছে, ব্রহ্মচর্য যাপিত হইয়াছে, করণীয় কর্ম কৃত, আমাকে আর উৎপন্ন হইতে হইবে না। এই তৃতীয় বিদ্যা সে লাভ করে, তাহার অবিদ্যা বিগত এবং বিদ্যা উৎপন্ন, অন্ধকার বিদূরীত এবং আলো উৎপন্ন যাহা অপ্রমত্ত, উৎসাহী, প্রশান্ত বিহরণকারীতে বিরাজ করে।

৬. শীলে অপরিবর্তনশীল, বিজ্ঞ, ধ্যানপরায়ণ, চিত্ত যাহার সংযত, একাগ্র, সুসমাহিত সেই মুনি অন্ধকার বিদূরীত করিয়া ত্রিবিদ্যা লাভ করিয়াছে এবং মৃত্যুকে পরাভূত করিয়াছে, মানুষেরা তাহাকে “দেব এবং মনুষ্য উভয়ের হিতকামী”, “সর্ব পরিত্যাগী”, “ত্রিবিদ্যাসম্পন্ন”, “অবিহ্বল”, “জ্ঞানদীপ্ত”, “জগতে অন্তিম দেহধারী” হিসেবে অভিহিত করে। লোকেরা গৌতমকে এইসব নামে অভিহিত করিয়া থাকে।

যিনি পূর্বজন্ম দেখেন, স্বর্গ-নরক দেখেন, যাঁহার জন্ম ক্ষয়প্রাপ্ত হইয়াছে, যদি কোনো ব্রাহ্মণের এই ত্রিবিদ্যা অর্জিত হইয়া থাকে, অভিজ্ঞাভূষিত মুনি তাঁহাকেই আমি “ত্রিবিদ্য ব্রাহ্মণ” বলিয়া আখ্যায়িত করিয়া থাকি, লোকের দ্বারা অসার বাক্যে অভিহিত অন্য কোনো ব্যক্তিকে নহে। এইভাবেই ব্রাহ্মণ, আর্য বিনয়ে ত্রিবিদ্যা প্রাপ্ত হওয়া যায়।”

“ভবৎ গৌতম, এই ত্রিবিদ্যা অন্য ত্রিবিদ্যা হইতে সম্পূর্ণ ভিন্ন। ভবৎ গৌতম, ব্রাহ্মণদের প্রাপ্ত ত্রিবিদ্যা আর্য বিনয়ে ত্রিবিদ্যার ষোড়াংশের একাংশও হয় না। আশ্চর্য! অদ্ভুত! ভবৎ গৌতম, যেমন অধোমুখীকে ঊর্ধ্বমুখী, আবৃতকে অনাবৃত, পথভ্রান্তকে পথপ্রদর্শন বা অন্ধকারে তৈলপ্রদীপ ধারণ করিলে চক্ষুষ্মান রূপ দর্শন করে, তদ্রুপ ভবৎ গৌতম বিভিন্নভাবে ধর্ম পরিবেশন করেন। ভবৎ গৌতম, আমাকে আমরণ শরণাগত উপাসক হিসেবে গ্রহণ করুন।”

৯. জানুশ্যোনি সূত্র
৬০. “অতঃপর জানুশ্যোনি নামক ব্রাহ্মণ ভগবানকে দর্শন করিতে আসেন। ভগবান যেখানে ছিলেন তথায় উপস্থিত হইয়া ভগবানকে অভিবাদন করিয়া একপ্রান্তে উপবেশন করেন। একপ্রান্তে উপবিষ্ট জানুশ্যোনি ব্রাহ্মণ ভগবানকে এইরূপ বলেন, “যদি কেহ দান দিতে চায় বা শ্রাদ্ধ করিতে চায় অন্নদান বা ভিক্ষুককে দেওয়ার যোগ্য বস্তু, তাহা হইলে তাহা ত্রিবিদ্য ব্রাহ্মণকে দেওয়া উচিত।” “কিন্তু ব্রাহ্মণ, ব্রাহ্মণেরা ব্রাহ্মণদের ত্রিবিদ্যা কিরূপে বর্ণনা করেন?” “এই ক্ষেত্রে ভবৎ গৌতম, একজন ব্রাহ্মণ উভয় দিকে সুজাত, পবিত্র মাতাপিতার বংশজাত, যাঁহার বংশানুক্রমে সপ্ত বংশ পর্যন্ত পবিত্র, নিষ্কলঙ্ক, জন্মের ক্ষেত্রে অনিন্দনীয়, অধ্যয়নশীল, মন্ত্রধর, ত্রিবেদে পারদর্শী, ধর্মাচরণ পদ্ধতিসহ শুচিতে পারদর্শী, শব্দ বিজ্ঞানে পারদর্শী, পৌরাণিক বিষয়ে দক্ষ, পদ এবং ব্যাকরণ শাস্ত্রে অভিজ্ঞ, লোকায়ত এবং মহাপুরুষ লক্ষণে নিপুণ। “ভবৎ গৌতম, এইভাবেই ব্রাহ্মণ ব্রাহ্মণদের ত্রিবিদ্যা বর্ণনা করেন।” “ব্রাহ্মণ, উত্তম, ত্রিবিদ্য ব্রাহ্মণের এই বর্ণনা এক। আর্যবিনয়ে যে ত্রিবিধ হয় তাহার বর্ণনা সম্পূর্ণ ভিন্নতর।” “কিন্তু ভবৎ গৌতম, আর্যবিনয়ে ত্রিবিদ্যালাভী কিরূপ? ভবৎ গৌতম, আমার জন্য মঙ্গলজনক হয় যদি আর্যবিনয়ে ত্রিবিদ্যা লাভের পদ্ধতি শিক্ষা দেন।” “তাহা হইলে ব্রাহ্মণ, আপনি মনোযোগ-সহকারে শ্রবণ করুন, আমি ভাষণ করিতেছি।” “ভগবান, অতি উত্তম,” জানুশ্যোনি ব্রাহ্মণ উত্তর দিলেন; ভগবান বলেন, “ওহে ব্রাহ্মণ, বুদ্ধশাসনে ভিক্ষু কামনা ও অকুশল (পাপ) ধর্ম হইতে বিরত হইয়া বিতর্ক ও বিচার সহিত নির্জনতাজনিত প্রীতিসুখ সমন্বিত প্রথম ধ্যান লাভ করিয়া অবস্থান করেন। তৎপর সেই ভিক্ষু বিতর্ক ও বিচার প্রশমিত আধ্যাত্মিক সম্প্রসাদ ও একাগ্রতাযুক্ত অবিতর্র্ক ও বিচার বিহীন সমাধিজনিত প্রীতিসুখ সমন্বিত দ্বিতীয় ধ্যান লাভ করিয়া অবস্থান করেন। প্রীতিতে বিরাগ উৎপন্ন হওয়ায় সে উপেক্ষাশীল বা না-দুঃখ না-সুখ ভাবাপন্ন হইয়া এবং স্মৃতি-সম্প্রজ্ঞান হইয়া কায়িক সুখ অনুভব করে। আর্যগণ তাহাকে “উপেক্ষাশীল স্মৃতি সুখবিহারী” বলিয়া আখ্যায়িত করেন সেই তৃতীয় ধ্যান লাভ করিয়া অবস্থান করেন। কায়িক সুখ-দুঃখ প্রহীন পূর্বেই মানসিক সুখ-দুঃখ অস্তগত হয়, সেই না-দুঃখ না-সুখ উপেক্ষা স্মৃতি পরিশুদ্ধি নামক চতুর্থধ্যান লাভ করিয়া অবস্থান করে।

তৎপর সে এইরূপ সমাহিত চিত্তে, পরিশুদ্ধ, পরিষ্কৃত, নিষ্কলঙ্ক, উপক্লেশ-বিহীন, নমনীয়, কমনীয়, স্থিত, অবিচলিত অবস্থায় পূর্ব জন্মের জ্ঞান অর্জনে চিত্তকে নমিত করে। বিভিন্ন উপায়ে সে পূর্ব পূর্ব জন্মের অনুস্মরণ করে : এক জন্ম, দুই জন্ম, তিন, চার, পাঁচ, দশ, বিশ, ত্রিশ, চল্লিশ, পঞ্চাশ, শত, সহস্র, শত সহস্রজন্ম, অনেক সংবর্তকল্প, অনেক বিবর্তকল্প, অনেক সংবর্ত-বিবর্তকল্প পর্যন্ত আমি অমুক অমুক স্থানে ছিলাম, এইরূপ ছিল নাম, এইরূপ গোত্র, এইরূপ জাতি, এইরূপ আহার, এইরূপ সুখ-দুঃখের অভিজ্ঞতা, এইরূপ আয়ু (এতদিন পর্যন্ত)-সম্পন্ন ছিলাম, তথা হইতে চ্যুত হইয়া অন্যত্র উৎপন্ন হইয়াছি-সেখানেও আমি ছিলাম, এইরূপ ছিল নাম, এইরূপ গোত্র, এইরূপ জাতি, এইরূপ আহার, এইরূপ সুখ-দুঃখের অভিজ্ঞতা, এইরূপ আযু (এতদিন পর্যন্ত)-সম্পন্ন ছিলাম, তথা হইতে চত্যত হইয়া অন্যত্র উৎপন্ন হইয়াছি। এইভাবেই সে বিশেষ বিস্তৃত, বৈশিষ্ট্যপূর্ণ, অনেক প্রকার উপায়ে তাহার পূর্বজন্মের স্মৃতি অনুস্মরণ করে। ইহাই তাহার অধিগত প্রথম বিদ্যা। অবিদ্যা তিরোহিত, বিদ্যা উৎপন্ন, তমঃ বিগত, আলো উৎপন্ন যাহা অপ্রমত্ত, উৎসাহী, প্রশান্ত বিহরণকারীতেই বিরাজ করে।

তৎপর সে এইরূপ সমাহিত চিত্তে পরিশুদ্ধ, পরিষ্কৃত, নিষ্কলঙ্ক, উপক্লেশ-বিহীন, নমনীয়, কমনীয়, স্থিত, অবিচলিত অবস্থায় পূর্বজন্মের জ্ঞান অর্জনে চিত্তকে নমিত করে সত্ত্বগণের চ্যুতি-উৎপত্তি জ্ঞান অর্জনে। সে বিশুদ্ধ দিব্যচক্ষু দ্বারা এবং মানবিক কায়া অতিক্রম করিয়া সত্ত্বগণকে চ্যুত এবং উৎপন্ন হইতে দেখে-হীন-উত্তম, সুবর্ণ, দুর্বর্ণ, তাহাদের কর্মানুসারে সুগতি এবং দুর্গতি গমনে-হায়! এইসব গুণবান লোকেরা কায়িক দুষ্কর্ম, বাচনিক দুষ্কর্ম, মানসিক দুষ্কর্ম ও আর্যনিন্দা করিয়া, মিথ্যাদৃষ্টিসম্পন্ন হইয়া এবং মিথ্যাদৃষ্টির ফল ভোগ করিয়া এইসব সত্ত্ব কায়ভেদে মৃত্যুর পর অপায়ে, দুর্গতিতে, বিনিপাতে, নরকে উৎপন্ন হইয়াছে, এইসব গুণবান ব্যক্তি কায়িক, বাচনিক, মানসিক সুকর্ম সম্পাদন করিয়া আর্যনিন্দা না করিয়া, সম্যক দৃষ্টিসম্পন্ন ও সম্যক দৃষ্টির ফল ভোগ করিয়া কায়ভেদে মৃত্যুর পর সুগতিতে, স্বর্গলোকে উৎপন্ন হইয়াছে। ইহা দ্বিতীয় বিদ্যা যাহা সে লাভ করে, তাহার অবিদ্যা বিগত এবং বিদ্যা উৎপন্ন, অন্ধকার বিদূরীত এবং আলো উৎপন্ন যাহা অপ্রমত্ত উৎসাহী প্রশান্ত বিহরণকারীতে বিরাজ করে। যিনি শীলব্রতসম্পন্ন, নির্বাণ প্রবণ চিত্ত, সমাহিত, যাঁহার চিত্ত বশীভূত, একাগ্র, সুসমাহিত, প্রশান্ত, যিনি তাঁহার পূর্বজন্ম সম্পর্কে জ্ঞাত, স্বর্গ-নরক দর্শন করেন, যিনি পুনর্জন্মের ক্ষয় প্রাপ্ত হইয়াছেন, অভিজ্ঞাভূষিত মুনি, যদি কোনো ব্রাহ্মণের এই ত্রিবিদ্যা থাকে তবেই তো আমি তাঁহাকে ত্রিবিদ্য ব্রাহ্মণ বলিয়া অভিহিত করি, নিষ্ফল বাক্যে ব্যবহৃত তথাকথিত ব্যক্তিকে নহে।

এইভাবেই ব্রাহ্মণ, কোনো ব্যক্তি আর্য বিনয়ে ত্রিবিদ্যা প্রাপ্ত হন।

“ভবৎ গৌতম, এই ত্রিবিদ্যা অন্য ত্রিবিদ্যা হইতে সম্পূর্ণ ভিন্ন। ভবৎ গৌতম, ব্রাহ্মণদের প্রাপ্ত ত্রিবিদ্যা আর্যবিনয়ে ত্রিবিদ্যার ষোড়াংশের একাংশও হয় না। আশ্চর্য! অদ্ভুত! ভবৎ গৌতম, যেমন অধোমুখীকে ঊর্ধ্বমুখী, আবৃতকে অনাবৃত, পথভ্রান্তকে পথপ্রদর্শন বা অন্ধকারে তৈলপ্রদীপ ধারণ করিলে চক্ষুষ্মান রূপ দর্শন করে, তদ্রুপ ভবৎ গৌতম বিভিন্নভাবে ধর্ম পরিবেশন করেন। ভবৎ গৌতম, আমাকে আমরণ শরণাগত উপাসক হিসেবে গ্রহণ করুন।”

১০. সঙ্গারব সূত্র
৬১. ১. “অতঃপর ব্রাহ্মণ সংগারব ভগবানকে দর্শনে আসেন। ভগবান যেখানে ছিলেন তথায় উপস্থিত হইয়া ভগবানকে অভিবাদন করিয়া একপ্রান্তে উপবেশন করেন। একপ্রান্তে উপবিষ্ট ব্রাহ্মণ সঙ্গারব ভগবানকে বলেন, “ভবৎ গৌতম, আমাকে বলিতে হয়, আমরা ব্রাহ্মণ হিসেবে যজ্ঞ করি এবং অপরকেও যজ্ঞ করিতে বলি। সুতরাং ভবৎ গৌতম, যাঁহারা তদ্রূপ করেন বা করান তাঁহারা সবাই যজ্ঞ সম্পাদনের ফলে বহু লোককে পুণ্য প্রতিপদায় প্রতিপন্ন করেন (পুণ্যকার্যে উদ্বুদ্ধ করেন)। কিন্তু ভবৎ গৌতম, যে ব্যক্তি আগারিক জীবন পরিত্যাগ করিয়া অনাগারিক জীবনে প্রব্রজিত হন তিনি শুধু মাত্র নিজেকেই নিজে দমন করেন, সংযত করেন, নিজেই শুধু পরিনির্বাপিত হন। এইভাবে ভবৎ গৌতম, প্রব্রজ্যা গ্রহণের ফলে তিনি শুধু একাই পুণ্য প্রতিপদায় উদ্বুদ্ধ হন।” “ব্রাহ্মণ, উত্তম, এই ব্যাপারে আমি আপনাকে প্রশ্ন করিব, আপনি যাহা উত্তম মনে করেন তদ্রূপ উত্তর দিবেন। আপনার কি মনে হয় ব্রাহ্মণ? এই ব্যাপারে-তথাগত অর্হৎ সম্যকসম্বুদ্ধ জগতে আবির্ভূত হন যিনি বিদ্যা ও আচরণসম্পন্ন, সুগত, লোকবিদ, অনুত্তর পুরুষ দমনকারী সারথি, দেব-মনুষ্যগণের শাস্তা (শিক্ষক), বুদ্ধ ভগবান। তিনি বলেন, “ইহাই মার্গ, প্রতিপদা যাহাতে প্রতিপন্ন হইয়া স্বয়ং অভিজ্ঞা দ্বারা প্রত্যক্ষ করিয়া আমি অনুত্তর (শ্রেষ্ঠ) ব্রহ্মচর্যের প্রবর্তন করি। আপনিও আসুন! অনুশীলন করুন সেই ধর্মের যেইভাবে অনুশীলিত হইলে আপনিও শ্রেষ্ঠ ব্রহ্মচর্য স্বয়ং অভিজ্ঞা দ্বারা প্রত্যক্ষ করিয়া তাহাতে অবস্থান করিতে পারেন।” এইভাবে এই শাস্তা ধর্ম শিক্ষা দেন এবং অন্যরাও সেই উদ্দেশ্য লাভে অনুশীলন করেন। অধিকন্তু, এইরূপ অনেক শত, অনেক সহস্র, অনেক শত-সহস্রও আছে। ব্রাহ্মণ, আপনি এখন কী মনে করেন? যেহেতু ইহা এইরূপ প্রব্রজ্যা গ্রহণের ফলে ইহা কি পুণ্য প্রতিপদায় শুধুমাত্র এক ব্যক্তিকে উদ্বুদ্ধ করে না অধিক লোককে প্রভাবিত করে?”

২. এইরূপ বলা হইলে মহামান্য আনন্দ ব্রাহ্মণ সংগারবকে বলেন, “ব্রাহ্মণ, এই দুই প্রতিপদা (আচরণ পদ্ধতি)-র মধ্যে কোনটি সহজতর, কম কষ্টদায়ক, অধিকতর ফলদায়ক, অধিকতর হিতকর হিসেবে আপনাকে আকৃষ্ট করে?” এইরূপ জিজ্ঞাসিত হইয়া ব্রাহ্মণ সংগারব মহামান্য আনন্দকে বলেন, “ভবৎ গৌতম ও ভবৎ আনন্দ উভয়েই আমার নিকট সম্মান ও প্রশংসার যোগ্য।” দ্বিতীয়বার শ্রদ্ধেয় আনন্দ ব্রাহ্মণ সংগারবকে বলেন, “ব্রাহ্মণ, আমি আপনাকে কে সম্মান ও প্রশংসার যোগ্য তাহা জিজ্ঞাসা করি নাই। ব্রাহ্মণ, আমি আপনাকে জিজ্ঞাসা করি : এই দুই প্রতিপদা (আচরণ পদ্ধতি)-র মধ্যে কোনটি সহজতর, কম কষ্টদায়ক, অধিকতর ফলদায়ক, অধিকতর হিতকর হিসেবে আপনাকে আকৃষ্ট করে?” পুনরায় ব্রাহ্মণ সংগারব পূর্বের মতই উত্তর দিলেন। তৃতীয়বার শ্রদ্ধেয় আনন্দ একই প্রশ্ন জিজ্ঞাসা করেন এবং ব্রাহ্মণ তৃতীয়বারও একই উত্তর প্রদান করেন।

৩. তাহাতে ভগবান এইরূপ চিন্তা করেন : আনন্দ কর্তৃক উপযুক্ত প্রশ্ন জিজ্ঞাসিত হইয়াও তৃতীয়বারও ব্রাহ্মণ ইহা এড়াইয়া যাইতেছেন, উত্তর দিতেছেন না। আমি তাঁহাকে কষ্ট হইতে অব্যাহতি দিলাম। অতঃপর ভগবান সংগারব ব্রাহ্মণকে এইরূপ বলেন, “ব্রাহ্মণ, বলুন। অদ্য রাজপ্রাসাদে রাজ-পরিষদ যখন একত্রে বসিয়াছিল তখন আলোচ্য বিষয় কি ছিল?” “ভবৎ গৌতম, রাজপরিষদের আলোচ্য বিষয় ছিল : “প্রাচীন কালে আপনারা জানেন, ভিক্ষুর সংখ্যা ছিল স্বল্প, কিন্তু অলৌকিক শক্তির অধিকারীদের সংখ্যা অধিক হওয়ায় তাহারা অধিক আশ্চর্য ক্ষমতা প্রদর্শন করিয়া থাকিত। কিন্তু বর্তমানে তাহার বিপরীত। বর্তমানে ভিক্ষুর সংখ্যা অধিক কিন্তু অলৌকিক শক্তিধারীদের মধ্যে কম হওয়ায় তাহারা কম আশ্চর্য ক্ষমতা প্রদর্শন করিয়া থাকে।” অদ্য রাজপ্রাসাদে রাজপরিষদের ইহাই ছিল আলোচ্য বিষয়।”

৪. ব্রাহ্মণ, প্রাতিহার্য (অলৌকিক ঘটনা) এই তিন প্রকার। কী কী? ঋদ্ধি প্রাতিহার্য, অদেশনা প্রাতিহার্য (চিন্তাপ্রসূত প্রাতিহার্য), অনুশাসন প্রাতিহার্য। ব্রাহ্মণ, ঋদ্ধি প্রাতিহার্য কিরূপ?

এইক্ষেত্রে ব্রাহ্মণ, কেহ কেহ বিভিন্ন উপায়ে অনেক প্রকার ঋদ্ধি প্রদর্শন করে। এক হইতে বহু হয়, বহু হইতে এক হয়-আকাশ মার্গে গমনের ন্যায় অনায়াসে দেওয়ালের মধ্য দিয়া, দুর্গ প্রাচীরের মধ্যে দিয়া, পর্বতের মধ্য দিয়া তাহার আবির্ভাব ও তিরোভাব ঘটিয়া থাকে। পৃথিবীর মধ্য দিয়া জলে উম্মজ্জন-নিমজ্জনের ন্যায় গমন করে, জলের উপরেও শক্ত মাটির উপর দিয়া গমনের ন্যায় করে, আকাশেও পদ্মাসনে উপবেশন করিয়া বিহগ সদৃশ ডানায় ভর করিয়া বিচরণ করে, এমনকি প্রাণীদের প্রতি মহাঋদ্ধিমান ও মহানুভব চন্দ্র-সূর্যকে সে স্পর্শ করে ও হাত বুলাইয়া দেয়-ব্রহ্মলোক পর্যন্ত সে সশরীরে গমন করে। ব্রাহ্মণ, ইহাকে ঋদ্ধি প্রাতিহার্য বলা হয়।”

৫. ব্রাহ্মণ, অদেশনা প্রাতিহার্য কিরূপ? এইক্ষেত্রে ব্রাহ্মণ, কোনো কোনো ব্যক্তি লক্ষণ দ্বারা বলিতে পারে : “তোমার মন এইরূপ। তোমার চিত্ত এইরূপ। তোমার চেতনা এইরূপ।” সে যতই বেশি বলুক না কেন তাহা এই, অন্যথা নহে। পুনঃ ব্রাহ্মণ, কোনো কোনো ব্যক্তি লক্ষণ দ্বারা বলিতে পারে না, কিন্তু মনুষ্য, অমনুষ্য বা দেবতাদের শব্দ শ্রবণ করিয়া বলিতে পারে এবং বলে, “তোমার মন এইরূপ। তোমার চিত্ত এইরূপ। এইরূপ তোমার চেতনা।” সে যতই বেশি বলুক না কেন, তাহা এই, অন্যথা নহে। পুনঃ ব্রাহ্মণ, কোনো কোনো ব্যক্তি এইসব বিষয় লক্ষণ দ্বারা বা মনুষ্য বা অমনুষ্য বা দেবতাদের শব্দ শুনিয়া বলিতে পারে না, কিন্তু সে যে শব্দ শুনিয়াছে তাহা হইতে যে উক্তিটি বুদ্ধিমত্তার সাথে কোন ব্যক্তি দ্বারা বুদ্ধিমত্তার সাথে বিচার করা হইয়াছে তাহা বিবেচনা করিয়া সে তদ্রূপ করিতে পারে। তদ্রূপ শুনিয়া সে বলে, “এইরূপ তোমার মন। তোমার চিত্ত এইরূপ। এইরূপ তোমার চেতনা।” সে যতই বেশি বলুক তাহা এইরূপ, অন্যথা নহে।

পুনঃ ব্রাহ্মণ, কোনো কোনো ব্যক্তি লক্ষণ দ্বারা বলিতে পারে : “তোমার মন এইরূপ। তোমার চিত্ত এইরূপ। তোমার চেতনা এইরূপ।” সে যতই বেশি বলুক না কেন তাহা এই, অন্যথা নহে। পুনঃ ব্রাহ্মণ, কোনো কোনো ব্যক্তি লক্ষণ দ্বারা বলিতে পারে না। কিন্তু সে যখন অবিতর্ক অবিচার সমাধি লাভ করে সে অপরের চিত্ত বুঝিতে পারে এবং এইরূপ জানে : এই ভদন্তের মনঃসংস্কার অনুযায়ী এই এই বিষয়ে সে অতি শীঘ্রই তাহার চিত্ত নির্দেশ করিবে। সে যতই বেশি বলুক তাহা এই, অন্যথা নহে। ব্রাহ্মণ, ইহাকে “অদেশনা প্রাতিহার্য (চিত্ত বুঝায়)” বলে।

৬. ব্রাহ্মণ, অনুশাসন প্রাতিহার্য কিরূপ? ব্রাহ্মণ, এইক্ষেত্রে কেহ কেহ এইরূপ শিক্ষা দেয় : “এইরূপ বিচার করে, এইরূপ বিচার কর না। এইরূপ চিন্তা কর, এইরূপ চিন্তা কর না। ইহা পরিত্যাগ কর, তাহা অর্জন করিয়া তাহাতে অবস্থান কর।” ব্রাহ্মণ, ইহাকে “অনুশাসন প্রাতিহার্য” বলে। ব্রাহ্মণ, তিনটি প্রাতিহার্য এইরূপ। ব্রাহ্মণ, এই তিন প্রাতিহার্যের মধ্যে কোন প্রাতিহার্য আশ্চর্য এবং চমৎকার হিসেবে আপনাকে আকৃষ্ট করে?” “ভবৎ গৌতম, প্রাতিহার্যগুলির মধ্যে ঋদ্ধি প্রাতিহার্য যেমন কেহ কেহ বিভিন্ন উপায়ে অনেক প্রকার ঋদ্ধি প্রদর্শন করে। এক হইতে বহু হয়, বহু হইতে এক হয়-আকাশমার্গে গমনের ন্যায় অনায়াসে দেওয়ালের মধ্যে দিয়া, দুর্গ প্রাচীরের মধ্যে দিয়া, পর্বতের মধ্যে দিয়া তাহার আবির্ভাব ও তিরোভাব ঘটিয়া থাকে। পৃথিবীর মধ্য দিয়া জলে উম্মজ্জন-নিমজ্জনের ন্যায় গমন করে, জলের উপরেও শক্ত মাটির উপর দিয়া গমনের ন্যায় করে, আকাশে ও পদ্মাসনে উপবেশন করিয়া বিহগ সদৃশ ডানায় ভর করিয়া বিচরণ করে, এমনকি প্রাণীদের প্রতি মহাঋদ্ধিমান ও মহানুভব চন্দ্র-সূর্যকে সে স্পর্শ করে ও হাত বুলাইয়া দেয়-ব্রহ্মলোক পর্যন্ত সে সশরীরে গমন করে (যে ইহা সম্পাদন করে তাহার অভিজ্ঞতা আছে। যাহার ইহা আছে সে ইহা সম্পাদন করে) ভবৎ গৌতম, ইহা আমার নিকট মায়াধর্মী বলিয়া মনে হয়। পুনঃ ভবৎ গৌতম, অদেশনা প্রাতিহার্য-কোনো কোনো ব্যক্তি লক্ষণ দ্বারা বলিতে পারে : “তোমার মন এইরূপ। তোমার চিত্ত এইরূপ। তোমার চেতনা এইরূপ।” সে যতই বেশি বলুক না কেন তাহা এই, অন্যথা নহে। পুনঃ ব্রাহ্মণ, কোনো ব্যক্তি লক্ষণ দ্বারা এইরূপ বুঝিতে পারে এবং এইরূপ জানে : ভবৎ গৌতম, এই প্রাতিহার্য যে সম্পাদন করে তাহার সেই প্রাতিহার্যের অনুভূতি আছে, যে ইহা সম্পাদন করে তাহার ইহা আছে। ভবৎ গৌতম, এই প্রাতিহার্যও আমার নিকট মায়াধর্মী বলিয়া মনে হয়। কিন্তু ভবৎ গৌতম, অনুশাসন প্রাতিহার্য-কেহ কেহ এইরূপ শিক্ষা দেয়, “এইরূপ বিচার কর, এইরূপ বিচার কর না। এইরূপ চিন্তা কর, এইরূপ চিন্তা কর না। ইহা পরিত্যাগ কর, তাহা অর্জন করিয়া তাহাতে অবস্থান কর।” এই তিন প্রাতিহার্যের মধ্যে এইটি (অনুশাসন প্রাতিহার্য) আমার নিকট আশ্চর্যজনক ও শ্রেষ্ঠ বলিয়া আমাকে আকৃষ্ট করে।

ভবৎ গৌতম, আশ্চর্য! অদ্ভুত! ভবৎ গৌতম কত সুন্দরভাবে ইহা ভাষিত! আমরা সমর্থন করি ভবৎ গৌতম এই তিন অলৌকিক ব্যাপার ধারণ করেন। ভবৎ গৌতম নিশ্চয়ই বিভিন্ন উপায়ে ঋদ্ধি প্রাতিহার্য উপভোগ করেন-এক হইতে বহু হয়, বহু হইতে এক হয়-আকাশ মার্গে গমনের ন্যায় অনায়াসে দেওয়ালের মধ্য দিয়া, দুর্গ প্রাচীরের মধ্য দিয়া, পর্বতের মধ্যে দিয়া তাহার আবির্ভাব ও তিরোভাব ঘটিয়া থাকে। পৃথিবীর মধ্য দিয়া জলে উম্মজ্জন-নিমজ্জনের ন্যায় গমন করে, জলের উপরেও শক্ত মাটির উপর দিয়া গমনের ন্যায় গমন করে, আকাশে ও পদ্মাসনে উপবেশন করিয়া বিহগ সদৃশ ডানায় ভর করিয়া বিচরণ করে, এমনকি প্রাণীদের প্রতি মহাঋদ্ধিমান ও মহানুভব চন্দ্র-সূর্যকে সে স্পর্শ করে ও হাত বুলাইয়া দেয়-ব্রহ্মলোক পর্যন্ত তিনি সশরীরে গমন করেন। নিশ্চয়ই ভবৎ গৌতম যখন অবির্তক-অবিচার সমাধি লাভ করে তখন তিনি অপরের চিত্ত বুঝিতে পারেন এবং এইরূপ জানেন : এই ভদন্তের মনঃসংস্কার অনুযায়ী এই এই বিষয়ে অতি শীঘ্রই তাঁহার চিত্ত নির্দেশ করিবেন। পুনঃ ভবৎ গৌতম নিশ্চয়ই অনুশাসন করেন, “এইরূপ বিচার কর এইরূপ বিচার কর না। এইরূপ চিন্তা কর, এইরূপ চিন্তা কর না। ইহা পরিত্যাগ কর, তাহা অর্জন করিয়া তাহাতে অবস্থান কর।”

৭. ব্রাহ্মণ, আপনার ভাষণ অবিকল এবং আমাকে একটি উক্তিতে আহ্বান করে। তৎসত্ত্বেও আমি আপনাকে উত্তর দানে সন্তুষ্ট করিব। ব্রাহ্মণ, আমি বিভিন্ন উপায়ে অনেক প্রকার ঋদ্ধি প্রদর্শন করে। এক হইতে বহু হই, বহু হইতে এক হই-আকাশ মার্গে গমনের ন্যায় অনায়াসে দেওয়ালের মধ্য দিয়া, দুর্গ প্রাচীরের মধ্য দিয়া, পর্বতের মধ্যে দিয়া তাহার আবির্ভাব ও তিরোভাব ঘটিয়া থাকে। পৃথিবীর মধ্য দিয়া জলে উম্মজ্জন-নিমজ্জনের ন্যায় গমন করি, জলের উপরেও শক্ত মাটির উপর দিয়া গমনের ন্যায় গমন করি, আকাশেও পদ্মাসনে উপবেশন করিয়া বিহগ সদৃশ ডানায় ভর করিয়া বিচরণ করি, এমনকি প্রাণীদের প্রতি মহাঋদ্ধিমান ও মহানুভব চন্দ্র-সূর্যকে সে স্পর্শ করি ও হাত বুলাইয়া দিই-ব্রহ্মলোক পর্যন্ত সশরীরে গমন করি। ব্রাহ্মণ, যখন আমি অবির্তক-অবিচার সমাধি লাভ করি আমি অপরের চিত্ত বুঝিতে পারি এবং এইরূপ জানি, এই ভদন্তের মনঃসংস্কার অনুযায়ী এই এই বিষয়ে সে অতি শীঘ্রই তাহার চিত্ত নির্দেশ করিবে। ব্রাহ্মণ, আমি এইরূপ অনুশাসন করি, এইরূপ বিচার কর, এইরূপ বিচার করিও না। এইরূপ চিন্তা কর, এইরূপ চিন্তা করিও না। ইহা পরিত্যাগ কর, ইহা অর্জন করিয়া তাহাতে অবস্থান কর।”

“কিন্তু ভবৎ গৌতম, ভবৎ গৌতম ব্যতীত অন্য কোনো ভিক্ষু কি এই তিনটি অলৌকিক ক্ষমতাসম্পন্ন আছেন?” “হ্যাঁ ব্রাহ্মণ, আছেন। ব্রাহ্মণ, এই তিনটি অলৌকিক ক্ষমতালাভী ভিক্ষুর সংখ্যা শুধুমাত্র এক, দুই বা তিন, চার বা পাঁচ, সাত নহে, কিন্তু তাহার চেয়ে অনেক অনেক বেশি।” “ভবৎ গৌতম, ওই সকল ভিক্ষু এখন কোথায় অবস্থান করিতেছেন?” “ব্রাহ্মণ, এই ভিক্ষুসংঘের মধ্যে।” “ভবৎ গৌতম, আশ্চর্য! অদ্ভুত! ভবৎ গৌতম, যেমন অধোমুখীকে ঊর্ধ্বমুখী, আবৃতকে অনাবৃত, পথভ্রান্তকে পথ প্রদর্শন বা অন্ধকারে তৈলপ্রদীপ ধারণ করিলে চক্ষুষ্মান রূপ দর্শন করে, তদ্রূপ ভবৎ গৌতম, বিভিন্নভাবে ধর্ম পরিবেশন করেন। ভবৎ গৌতম, আমাকে আজীবন শরণাগত উপাসক হিসেবে গ্রহণ করুন।”


 

৭. ২. মহাবর্গ
১. তীর্থিয়াদি সূত্র
৬২. ১. “হে ভিক্ষুগণ, তীর্থিক সম্প্রদায়ের এই তিনটি ভিত্তি জ্ঞানী ব্যক্তি কর্তৃক কঠোরভাবে প্রশ্ন, অনুসন্ধান এবং আলোচনা করা হইলে অক্রিয়া (অকার্য) বাদ (মতবাদ) প্রতিষ্ঠা করে। তিন কী কী?”

কোনো কোনো শ্রমণ-ব্রাহ্মণ আছেন যাঁহারা এইরূপ শিক্ষা দেন, এইরূপ দৃষ্টি পোষণ করেন : পুরুষ সুখ বা দুঃখ বা সুখও না দুঃখও না (সুখ-দুঃখ নিরপেক্ষতা) এইরূপ যাহা কিছু অনুভব করে সবকিছু পূর্বকর্মহেতু। ভিক্ষুগণ, অন্য কোনো কোনো শ্রমণ-ব্রাহ্মণ এইরূপ বাদী, এইরূপ দৃষ্টি পোষণ করেন : পুরুষ পুদ্‌গল সুখ বা দুঃখ, বা অদুঃখ-অসুখ যাহা কিছু অনূভব করে সবকিছু ঈশ্বর নির্মাণের হেতু (ঈশ্বরই সবকিছু সৃষ্টির হেতু)। ভিক্ষুগণ, কোনো কোনো শ্রমণ-ব্রাহ্মণ এইরূপ বাদী, এইরূপ দৃষ্টি পোষণ করেন : পুরুষ পুদ্‌গল সুখ বা দুঃখ বা অদুঃখ-অসুখ যাহা কিছু অনুভব করে সবকিছু হেতুবিহীন-প্রত্যয়বিহীন (কারণ-শর্তহীন)।

২. হে ভিক্ষুগণ, যে সকল শ্রমণ-ব্রাহ্মণ এইরূপ শিক্ষা দেন, এইরূপ দৃষ্টি পোষণ করেন : পুরুষ পুদ্‌গল সুখ বা দুঃখ বা অদুঃখ-অসুখ যাহা কিছু প্রত্যক্ষ করে সবকিছু পূর্বকর্ম হেতু, আমি তাঁহাদের নিকট উপস্থিত হইয়া এইরূপ বলি : “মহাশয়গণ, ইহা কি সত্য আপনারা যে বলিয়া থাকেন, এইরূপ দৃষ্টি পোষণ করেন, পুরুষ পুদ্‌গল সুখ বা দুঃখ বা অদুঃখ-অসুখ যাহা কিছু অনুভব করে সবকিছু পূর্বকর্ম হেতু?” আমা দ্বারা এইভাবে জিজ্ঞাসিত হইয়া তাঁহারা আমাকে উত্তর দেন : “হ্যাঁ, আমরা ইহা জানি।” তখন আমি তাঁহাদিগকে বলি : “তাহা হইলে পূর্বকর্ম হেতু মানুষ প্রাণিহত্যাকারী, চোর, ভ্রষ্ট, মিথ্যাবাদী, কর্কশ ভাষী, সম্প্রলাপী (বৃথা আলাপী), লোভী, ঈর্ষাপরায়ণ, মিথ্যাদৃষ্টিপরায়ণ হইবে। এইরূপে অত্যাবশ্যক কারণ হিসেবে যাহারা পূর্বকর্মের ওপর নির্ভর করে তাহাদের এই কর্ম করার বা কার্য হইতে বিরত হওয়ার কোনো ইচ্ছা, প্রচেষ্টা বা প্রয়োজনীয়তা কিছুই নাই। সুতরাং বাস্তবে কর্ম বা অকর্মের প্রয়োজনীয়তা, অবিদ্যমানতা হেতু আপনাদের ক্ষেত্রে “শ্রমণ” শব্দ যুক্তিসঙ্গতভাবে প্রযোজ্য হইতে পারে না, যেহেতু আপনারা মনোবৃত্তি অচকিত বিহ্বলতায় বাস করেন।” হে ভিক্ষুগণ, যে সকল সহধর্মী শ্রমণ-ব্রাহ্মণ এইরূপ বাদী, এইরূপ দৃষ্টি পোষণ করেন তাঁহাদের প্রতি আমার এই যুক্তিসঙ্গত দ্বিতীয় তিরস্কার।

৩. পুনঃ হে ভিক্ষুগণ, যে সকল শ্রমণ-ব্রাহ্মণ এইরূপ বাদী, এইরূপ দৃষ্টি পোষণ করেন : পুরুষ পুদ্‌গল সুখ বা দুঃখ বা অদুঃখ বা অসুখ যাহা কিছু অনুভব করে সব কিছু ঈশ্বরের সৃষ্টি হেতু, আমি তাঁহাদের নিকট উপস্থিত হইয়া এইরূপ জিজ্ঞাসা করি, “মহাশয়গণ, ইহা কি সত্য যে, আপনারা এই মতবাদ শিক্ষা দেন, এই দৃষ্টি পোষণ করেন যে, পুরুষ পুদ্‌গল সুখ বা দুঃখ বা অদুঃখ-অসুখ যাহা কিছু অনুভব করে সবকিছু ঈশ্বরের সৃষ্টি হেতু? আমা দ্বারা এইরূপ জিজ্ঞাসিত হইয়া তাঁহারা উত্তর দেন : ‘হ্যাঁ, আমরা এইরূপ জানি।’”

তখন আমি তাঁহাদিগকে বলি : “তাঁহা হইলে ঈশ্বরের সৃষ্টিবশত মানুষ হত্যাকারী, চোর, ভ্রষ্ট, মিথ্যাবাদী, কর্কশ ভাষী, সম্প্রলাপী (বৃথা আলাপী), লোভী, ঈর্ষাপরায়ণ, মিথ্যাদৃষ্টিপরায়ণ হইবে। ভিক্ষুগণ, এইরূপে যাহারা সৃষ্টির মূল কারণ হিসেবে ঈশ্বরের উপর নির্ভর করে এই কার্য করার বা কার্য হইতে বিরত হওয়ার কোনো ইচ্ছা, প্রচেষ্টা বা প্রয়োজনীয়তা কিছুই নাই। সুতরাং বাস্তবে কর্ম বা অকর্মের অবিদ্যমানতা হেতু যুক্তিসঙ্গতভাবে ‘শ্রমণ’ শব্দটি আপনাদের ক্ষেত্রে প্রযোজ্য হইতে পারে না। যেহেতু আপনারা মনোবৃত্তি অচকিত অবস্থায় বাস করেন।” ভিক্ষুগণ, সেইসব সহধর্মী শ্রমণ-ব্রাহ্মণ যাঁহারা এইরূপ বাদী, এইরূপ দৃষ্টি পোষণকারী তাহাদের প্রতি আমার এই যুক্তিসঙ্গত দ্বিতীয় তিরস্কার।

৪. হে ভিক্ষুগণ, যে সকল শ্রমণ-ব্রাহ্মণ এইরূপ বাদী, এইরূপ দৃষ্টি পোষণ করেন : পুরুষ পুদ্‌গল সুখ বা দুঃখ বা অদুঃখ-অসুখ যাহা কিছু অনুভব করে তাহা কারণহীন, শর্তহীন। আমি তাঁহাদের নিকট উপস্থিত হইয়া বলি : “মহাশয়গণ ইহা কি সত্য যে, আপনারা এই মতবাদী, এই দৃষ্টি পোষণ করেন যে পুরুষ পুদ্‌গল সুখ বা দুঃখ বা অদুঃখ-অসুখ তাহা কারণহীন, শর্তহীন?” আমা দ্বারা এইরূপ জিজ্ঞাসিত হইয়া তাঁহারা উত্তর দেন, “হ্যাঁ, আমরা এইরূপ জানি।”

তখন আমি তাঁহাদিগকে বলি : “তাহা হইলে মহাশয়গণ, আদৌ কারণহীন, শর্তহীনবশত মানুষ হত্যাকারী, চোর, ভ্রষ্ট, মিথ্যাবাদী, কর্কশ ভাষী, সম্প্রলাপী (বৃথা আলাপী), লোভী, ঈর্ষাপরায়ণ, মিথ্যাদৃষ্টিপরায়ণ হইবে। এইরূপে মূল কারণ হিসেবে যাঁহারা কারণবিহীন, শর্তহীনতায় নির্ভর করে তাঁহাদের এই কার্য করার বা কার্য হইতে বিরত হওয়ার কোনো ইচ্ছা, প্রচেষ্টা বা প্রয়োজনীয়তা কিছুই নাই। সুতরাং বাস্তবিক পক্ষে কর্ম বা অকর্মের প্রয়োজনীয়তা অবিদ্যমানতা হেতু আপনাদের ক্ষেত্রে যুক্তিসঙ্গতভাবে ‘শ্রমণ’ শব্দটি প্রযোজ্য হইতে পারে না। যেহেতু আপনারা মনোবৃত্তি অচকিত বিহ্বলতায় বাস করেন।” হে ভিক্ষুগণ, সেইসব সহধর্মী শ্রমণ-ব্রাহ্মণ যাঁহারা এইরূপ বাদী এইরূপ দৃষ্টি পোষণ করেন তাঁহাদের প্রতি আমার এই তৃতীয় যুক্তিসঙ্গত তিরস্কার। হে ভিক্ষুগণ, তীর্থিক সম্প্রদায়ের এই তিনটি বিষয় জ্ঞানী ব্যক্তি কর্তৃক প্রশ্ন, অনুসন্ধান ও আলোচনা করা হইলে অক্রিয়াবাদই প্রতিষ্ঠা করে।

৫. হে ভিক্ষুগণ, আমি যে ধর্ম প্রচার করি তাহা বিজ্ঞ শ্রমণ-ব্রাহ্মণ কর্তৃক অখণ্ডনীয়, অকলঙ্কিত, অনিন্দনীয়, অতিরস্কৃত। ভিক্ষুগণ, আমাকর্তৃক দেশিত বিজ্ঞ শ্রমণ-ব্রাহ্মণ কর্তৃক অখণ্ডনীয়, অকলঙ্কিত, অনিন্দনীয়, অতিরস্কৃত ধর্ম কিরূপ? ভিক্ষুগণ, আমাকর্তৃক দেশিত ধর্ম এই ষড়ধাতু যাহা বিজ্ঞ শ্রমণ-ব্রাহ্মণ কর্তৃক অখণ্ডনীয়, অকলঙ্কিত, অনিন্দনীয়, অতিরস্কৃত। ভিক্ষুগণ, আমাকর্তৃক দেশিত ধর্ম এই ষড় স্পর্শায়তন যাহা বিজ্ঞ শ্রমণ-ব্রাহ্মণ কর্তৃক অখণ্ডনীয়, অকলঙ্কিত, অনিন্দনীয়, অতিরস্কৃত। ভিক্ষুগণ, আমাকর্তৃক দেশিত এই অষ্টাদশ মনোপবিচার ধর্ম যাহা বিজ্ঞ শ্রমণ-ব্রাহ্মণ কর্তৃক অখণ্ডনীয়, অকলঙ্কিত, অনিন্দনীয়, অতিরস্কৃত। ভিক্ষুগণ, আমাকর্তৃক দেশিত ধর্ম এই চারি আর্য সত্য যাহা বিজ্ঞ শ্রমণ-ব্রাহ্মণ কর্তৃক অখণ্ডনীয়, অকলঙ্কিত, অনিন্দনীয়, অতিরস্কৃত।

৬. হে ভিক্ষুগণ, আমাকর্তৃক দেশিত ষড় ধাতু যাহা বিজ্ঞ শ্রমণ-ব্রাহ্মণ কর্তৃক অখণ্ডনীয়, অকলঙ্কিত, অনিন্দনীয়, অতিরস্কৃত, কোন সম্পর্কে ষড় ধাতুর কথা বলিয়াছি? ষড় ধাতু হইল-পৃথিবীধাতু, জলধাতু, তাপধাতু, বায়ুধাতু, আকাশধাতু, বিজ্ঞানধাতু। ভিক্ষুগণ, এই ষড় ধাতু কর্তৃক দেশিত যাহা বিজ্ঞ শ্রমণ-ব্রাহ্মণ কর্তৃক অখণ্ডনীয়, অকলঙ্কিত, অনিন্দনীয়, অতিরস্কৃত যাহা আমি এই উদ্দেশ্যে বলিয়াছি।

৭. ভিক্ষুগণ, আমাকর্তৃক ষড় স্পর্শায়তন দেশিত হইয়াছে যাহা বিজ্ঞ শ্রমণ-ব্রাহ্মণ কর্তৃক অখণ্ডনীয়, অকলঙ্কিত, অনিন্দনীয়, অতিরস্কৃত। কোন ব্যাপারে ইহা বলা হইয়াছে? ছয় স্পর্শায়তন হইল-চক্ষু স্পর্শায়তন, শ্রোত্র স্পর্শায়তন, ঘ্রাণ স্পর্শায়তন, জিহ্বা স্পর্শায়তন, কায় স্পর্শায়তন, মন স্পর্শায়তন। ভিক্ষুগণ, এই ষড় স্পর্শায়তন ধর্ম আমাকর্তৃক দেশিত যাহা বিজ্ঞ শ্রমণ-ব্রাহ্মণ কর্তৃক অখণ্ডনীয়, অকলঙ্কিত, অনিন্দনীয়, অতিরস্কৃত যাহা আমি এই উদ্দেশে বলিয়াছি।

৮. হে ভিক্ষুগণ, আমাকর্তৃক এই অষ্টাদশ মনোপবিচার ধর্ম দেশিত হইয়াছে যাহা বিজ্ঞ শ্রমণ-ব্রাহ্মণ কর্তৃক অখণ্ডনীয়, অকলঙ্কিত, অনিন্দনীয়, অতিরস্কৃত। ইহা কোন কারণে বলা হইয়াছে? চক্ষু দ্বারা রূপ দর্শন করিয়া দর্শনকারীর বিবেচনার বিষয় হইল রূপ, তাহা আনন্দজনক, দুঃখজনক বা উপেক্ষনীয় যাহাই হউক না কেন। শ্রোত্র দ্বারা শব্দ শ্রবণ করিয়া শ্রবণকারীর বিবেচনার বিষয় হইল শব্দ, তাহা আনন্দজনক, দুঃখজনক বা উপেক্ষনীয় যাহাই হউক না কেন। ঘ্রাণের দ্বারা গন্ধ আঘ্রাণ করিয়া আঘ্রাণকারীর বিবেচনার বিষয় হইল গন্ধ, তাহা আনন্দজনক, দুঃখজনক বা উপেক্ষনীয় যাহাই হউক না কেন। জিহ্বা দ্বারা রস আস্বাদন করিয়া আস্বাদনকারীর বিবেচনার বিষয় হইল রস, তাহা আনন্দজনক, দুঃখজনক বা উপেক্ষনীয় যাহাই হউক না কেন। কায়ের দ্বারা স্পৃষ্ট হইয়া স্পর্শকারীর বিবেচনার বিষয় হইল স্পর্শ, তাহা আনন্দজনক, দুঃখজনক বা উপেক্ষনীয় যাহাই হউক না কেন। মনের দ্বারা ধর্ম জ্ঞাত হইয়া জ্ঞাতার বিবেচনার বিষয় হইল ধর্ম-দর্শন, তাহা আনন্দজনক, দুঃখজনক, উপেক্ষামূলক যাহাই হউক না কেন। ভিক্ষুগণ, অষ্টাদশ মনোপবিচার ধর্ম বলিতে আমি ইহাই বুঝিয়া থাকি যাহা বিজ্ঞ শ্রমণ-ব্রাহ্মণ কর্তৃক অখণ্ডনীয়, অকলঙ্কিত, অনিন্দনীয়, অতিরস্কৃত।

৯. হে ভিক্ষুগণ, এই চারি আর্যসত্য আমাকর্তৃক দেশিত ধর্ম যাহা বিজ্ঞ শ্রমণ-ব্রাহ্মণ কর্তৃক অখণ্ডনীয়, অকলঙ্কিত, অনিন্দনীয়, অতিরস্কৃত। কোন উপলক্ষে আমি ইহা উল্লেখ করিয়াছি। ভিক্ষুগণ, ষড় ধাতুর উপর করিয়া গর্ভে প্রতিসন্ধি হয়। প্রতিসন্ধি ঘটিলেই নাম এবং রূপ (সাকার) এর আবির্ভাব হয়। নামরূপের প্রত্যয়ে (কারণে) ষড় আয়তন (বিস্তার), ষড় আয়তনের কারণে স্পর্শ, স্পর্শের কারণে বেদনা (অনুভূতি), বেদনার কারণে তৃষ্ণা, তৃষ্ণার কারণে উপাদান, উপাদানের কারণে ভব, ভবের কারণে জন্ম, জন্মের কারণে জরা, ব্যাধি, মৃত্যু, শোক, পরিদেবন, দুঃখ, দুর্মনতা। ইহাই সমগ্র দুঃখের কারণ। ইহা দুঃখের নিরোধ, ইহা দুঃখ-নিরোধের উপায় বলিয়া জানাইতেছি।

১০. হে ভিক্ষুগণ, দুঃখ আর্যসত্য কিরূপ?

জন্ম দুঃখ, জরা দুঃখ, ব্যাধি দুঃখ, মরণ দুঃখ, শোক পরিদেবন দুঃখ, দৌর্মনস্য-উপায়াস দুঃখ, ঈস্পিত বস্তু অলাভজনিত দুঃখ, সংক্ষেপে পঞ্চস্কন্ধ দুঃখ। ভিক্ষুগণ, ইহা দুঃখ আর্যসত্য।

১১. হে ভিক্ষুগণ, দুঃখ সমুদয় (দুঃখের কারণ) আর্যসত্য কিরূপ?

অবিদ্যার প্রত্যয়ে সংস্কার, সংস্কারের হেতুতে নামরূপ, নামরূপের হেতুতে ষড় আয়তন, ষড় আয়তনের হেতুতে স্পর্শ, স্পর্শের কারণে বেদনা (অনুভূতি), বেদনার কারণে তৃষ্ণা (আকাঙ্ক্ষা), তৃষ্ণার হেতুতে উপাদান, উপাদানের কারণে ভব (হওয়া), ভবের কারণে জন্ম, জন্মের কারণে জরা মরণ শোক পরিদেবন দুঃখ দুর্মনতা নৈরাশ্য। ইহাই দুঃখ উৎপত্তির হেতু। ভিক্ষুগণ, ইহাকে দুঃখ সমুদয় (দুঃখের কারণ) আর্যসত্য বলা হয়।

১২. ভিক্ষুগণ, দুঃখ নিরোধ আর্যসত্য কিরূপ?

অবিদ্যার অশেষ নিরোধে সংস্কার নিরোধ, সংস্কারের নিরোধে বিজ্ঞান নিরোধ, বিজ্ঞানের নিরোধে নামরূপ নিরোধ, নামরূপের নিরোধে ষড় আয়তন নিরোধ, ষড় আয়তনের নিরোধে স্পর্শ নিরোধ, স্পর্শের নিরোধে বেদনা নিরোধ, বেদনা নিরোধে তৃষ্ণা নিরোধ, তৃষ্ণা নিরোধে উপাদান নিরোধ, উপাদান নিরোধে ভব নিরোধ, ভব নিরোধে জন্ম নিরোধ, জন্ম নিরোধে জরামরণ, শোক, পরিদেবন, দুঃখ-দৌর্মনস্য, উপায়াস নিরুদ্ধ হয়। এইভাবেই দুঃখস্কন্ধের নিরোধ হয়। ভিক্ষুগণ, ইহাই দুঃখ নিরোধ আর্যসত্য।

১৩. হে ভিক্ষুগণ, দুঃখ নিরোধগামিনী প্রতিপদা (দুঃখ নিরোধের উপায়) আর্যসত্য কিরূপ?

ভিক্ষুগণ, আর্য অষ্টাঙ্গিক মার্গই দুঃখ নিরোধের উপায়, যেমন : সম্যক দৃষ্টি, সম্যক সংকল্প, সম্যক বাক্য, সম্যক কর্ম, সম্যক জীবিকা, সম্যক প্রচেষ্টা, সম্যক স্মৃতি, সম্যক সমাধি। ভিক্ষুগণ, ইহাই দুঃখ নিরোধের উপায় আর্যসত্য।

হে ভিক্ষুগণ, আমাকর্তৃক দেশিত এই চারি আর্যসত্য বিজ্ঞ শ্রমণ-ব্রাহ্মণ, কর্তৃক অখণ্ডনীয়, অকলঙ্কিত, অনিন্দিত, অতিরস্কৃত বলিয়া উক্ত হইয়াছে তাহা এই কারণে বলা হইয়াছে।

২. ভয় সূত্র
৬৩. ১. “হে ভিক্ষুগণ, পৃথগ্‌জন (সাধারণ লোক) এই তিন প্রকার ভয়ের কথা বর্ণনা করে যাহা মাতা পুত্রকে বিচ্ছিন্ন করে। তিন প্রকার কী কী?”

কোনো এক সময়ে মহা অগ্নি উৎপন্ন হয়। আগুন লাগিলে গ্রাম, নিগম, নগর জ্বলিয়া যায়। আগুন জ্বলিতে থাকিলে মাতা তাহার পুত্রের নিকট পৌঁছিতে পারে না, পুত্রও মাতার নিকট পৌঁছিতে পারে না। ভিক্ষুগণ, ইহা প্রথম ভয় যাহা মাতা পুত্রকে বিচ্ছিন্ন করে।

২. পুনঃ ভিক্ষুগণ, কোনো এক সময় মহামেঘ বর্ষিত হয়। ইহার ফলে মহাপ্লাবন দেখা যায়। প্লাবন সংঘটিত হইলে গ্রাম, নিগম, নগর ভাসিয়া যায়। এমতাবস্থায় মাতা তাহার পুত্রের নিকট পুত্রও মাতার নিকট পৌঁছিতে পারে না। ভিক্ষুগণ, মাতাপুত্র যে বিচ্ছিন্ন হয় ইহা দ্বিতীয় ভয় যাহা সাধারণ পৃথগ্‌জন বর্ণনা করিয়া থাকে।

৩. ভিক্ষুগণ, কোনো এক সময় আসে যখন বনদস্যু ডাকাতদের দ্বারা আক্রান্ত হইলে দেশের জনতা শকটে চড়িয়া পলাইয়া যায়। যখন এইরূপ হয় তখন ইতস্তত বিক্ষিপ্ত শকটে মাতা পুত্রের নিকট পুত্র মাতার নিকট পৌঁছিতে পারে না। ভিক্ষুগণ, মাতা পুত্র যে বিচ্ছিন্ন হয় ইহা তৃতীয় ভয় যাহা সাধারণ লোক বর্ণনা করিয়া থাকে।

৪. হে ভিক্ষুগণ, সাধারণ লোক তিন প্রকার ভয় বর্ণনা করে যখন মাতা পুত্র কখনো মিলিত হয় বা কখনো বিচ্ছিন্ন হয়। তিন প্রকার কী কী?

ভিক্ষুগণ, এক সময় মহা অগ্নি উৎপন্ন হয়। আগুন লাগিলে গ্রাম, নিগম, নগর জ্বলিতে থাকে। সেই সময়ে কখনও কখনও ইহা সম্ভব মাতা পুত্রের ও পুত্র মাতার নিকট পৌঁছায়। ভিক্ষুগণ, মাতা পুত্র যে কখনো কখনো মিলিত হয় বা বিচ্ছিন্ন হয় ইহা প্রথম বিপদ যাহা পৃথগ্‌জন বর্ণনা করিয়া থাকে। পুনঃ ভিক্ষুগণ, কোনো এক সময় মহামেঘ বর্ষিত হয়। ইহার ফলে প্লাবন দেখা দেয়। প্লাবন সংঘটিত হইলে গ্রাম, নিগম, নগর ভাসিয়া যায়। এমতাবস্থায় কখনো কখনো মাতা পুত্র পরস্পরের নিকট মিলিত হয় কখনো কখনো বিচ্ছিন্ন হয়। ভিক্ষুগণ, মাতা পুত্র যে কখনো কখনো মিলিত হয় কখনো কখনো বিচ্ছিন্ন হয় ইহা দ্বিতীয় ভয় যাহা পৃথগ্‌জন বর্ণনা করিয়া থাকে। পুনঃ ভিক্ষুগণ, কোনো এক সময় বনদস্যু ডাকাতদের দ্বারা আক্রান্ত হইলে দেশের জনতা শকটে চড়িয়া পলাইয়া যায়। যখন এইরূপ হয় তখন ইতস্তত বিক্ষিপ্ত শকটে কখনো কখনো মাতা পুত্র পরস্পরের নিকট মিলিত হয় কখনো কখনো মাতাপুত্র বিচ্ছিন্ন হয়। ভিক্ষুগণ, মাতাপুত্র যে কখনো কখনো মিলিত হয়, কখনো কখনো বিচ্ছিন্ন হয় ইহা তৃতীয় ভয় যাহা সাধারণ লোক বর্ণনা করিয়া থাকে।

৫. ভিক্ষুগণ, এই ত্রিভয় মাতা-পুত্রকে বিচ্ছিন্ন করে। তিন কী কী? জরা ভয়, ব্যাধি ভয়, মৃত্যু ভয়। মাতা তাহার পুত্র বৃদ্ধ হউক তাহা চায় না। সে বলে, “আমি বৃদ্ধ হইতেছি, আমার পুত্র বৃদ্ধ না হউক।” পুত্রও অনুরূপভাবে চায় না তাহার মাতা বৃদ্ধ হউক। সে বলে, “আমি বৃদ্ধ হইতেছি। আমার মাতা বৃদ্ধ না হউক।”

হে ভিক্ষুগণ, মাতা চায় না যে তাহার পুত্র ব্যাধিগ্রস্ত হউক। সে বলে, “আমি ব্যাধিগ্রস্ত হইতেছি কিন্তু আমার পুত্র ব্যাধিগ্রস্ত না হউক।” পুত্রও অনুরূপভাবে চায় না যে তাহার মাতা ব্যাধিগ্রস্ত হউক। সে বলে, “আমি ব্যাধিগ্রস্ত হইতেছি কিন্তু আমার মাতা ব্যাধিগ্রস্ত না হইক।”

হে ভিক্ষুগণ, মাতা চায় না যে তাহার পুত্র মৃত্যুমুখে পতিত হউক। সে বলে, “আমি মৃত্যু বরণ করিতেছি কিন্তু আমার পুত্র মৃত্যু বরণ না করুক।” তদ্রূপ পুত্রও বলে, “আমি মৃত্যুবরণ করিতেছি কিন্তু আমার মাতা মৃত্যু বরণ না করুক।” ভিক্ষুগণ, এই ত্রিভয় মাতা পুত্রকে বিচ্ছিন্ন করে।

৬. হে ভিক্ষুগণ, মাতা-পুত্রের মিলিত হওয়ার এই ত্রিভয়, মাতা-পুত্রের বিচ্ছিন্ন হওয়ার এই ত্রিভয় দূর করার উপায় আছে। ভিক্ষুগণ, মাতাপুত্রকে বিচ্ছিন্নকারী ত্রিভয় ও মাতাপুত্রকে সংযোগ করার এই ত্রিভয় দূর করার উপায় কী?

সেই উপায় হইল আর্য অষ্টাঙ্গিক মার্গ যেমন : সম্যক দৃষ্টি, সম্যক সংকল্প, সম্যক বাক্য, সম্যক কর্ম, সম্যক জীবিকা, সম্যক প্রচেষ্টা, সম্যক স্মৃতি, সম্যক সমাধি। ভিক্ষুগণ, এই মার্গই মাতা পুত্রের বিচ্ছিন্নকারী ত্রিভয়, মাতাপুত্রকে সংযোগকারী ত্রিভয় পরিত্যাগ, অতিক্রম করিতে সাহায্য করে।”

৩. বেনাগপুর সূত্র
৬৪. ১. এক সময় ভগবান কোশলে বিচরণ করিতে করিতে মহা ভিক্ষুসংঘসহ বেনাগপুর নামে কোশলদের ব্রাহ্মণ গ্রামে উপনীত হন। তখন বেনাগপুরের ব্রাহ্মণ গৃহপতিগণ শুনিতে পাইলেন যে শাক্যকুল প্রব্রজিত শ্রমণ গৌতম বেনাগপুরে আসিয়াছেন। সেই ভগবান গৌতমের সুখ্যাতি এইভাবে প্রকাশিত : “সেই ভগবান অর্হৎ, সম্যকসম্বুদ্ধ, বিদ্যাচরণসম্পন্ন, সুগত, লোকবিদ, অনুত্তর পুরুষদম্য সারথি, দেব-মনুষ্যদের শাস্তা, বুদ্ধ ভগবান। তিনি অভিজ্ঞা দ্বারা প্রত্যক্ষ করিয়া দেবতা, মার, ব্রহ্মা, শ্রমণ-ব্রাহ্মণ, দেব মনুষ্যসহ এই জগৎকে পরিজ্ঞাত করেন। তিনি সেই ধর্মদেশনা করেন যে ধর্মের আদিতে কল্যাণ, মধ্যে কল্যাণ, অন্তে কল্যাণ, অর্থ ও ব্যঞ্জনযুক্ত পরিপূর্ণ পরিশুদ্ধ ব্রহ্মচর্য প্রকাশ করেন। এইরূপ অর্হতের দর্শন লাভ আমাদের জন্য উত্তম হইবে।”

২. তৎপর বেনাগপুরের ব্রাহ্মণ গৃহপতিগণ, ভগবানের নিকট উপস্থিত হন, উপস্থিত হইয়া ভগবানকে অভিবাদন করিয়া একপ্রান্তে উপবেশন করেন, কেহ কেহ সৌজন্যমূলক সম্ভাষণের পর একপ্রান্তে উপবেশন করেন, কেহ কেহ অঞ্জলিবদ্ধভাবে প্রণাম করিয়া একপ্রান্তে উপবেশন করেন। কেহ কেহ তাঁহাদের নাম ও গোত্র ঘোষণা করিয়া এক পার্শ্বে বসেন। একপ্রান্তে উপবিষ্ট বেনাগপুরের ব্রাহ্মণ বৎসগোত্র ভগবানকে বলেন,

৩. ভবৎ গৌতম, আশ্চর্য! অদ্ভুত! ভবৎ গৌতমের ইন্দ্রিয়সমূহ প্রসন্ন, চেহারা স্বচ্ছ। যেমন : ভবৎ গৌতম, শরৎকালে কুল ফল স্বচ্ছ পরিষ্কার হয় তদ্রূপ ভবৎ গৌতমের চেহারাও প্রসন্ন, ছবিবর্ণ সদৃশ পরিষ্কার। যেমন-ভবৎ গৌতম, সদ্য বৃন্তচ্যুত তাল স্বচ্ছ, পরিষ্কার তদ্রূপ ভবৎ গৌতমের ইন্দ্রিয়সমূহ প্রসন্ন, চেহারা পরিষ্কার। ভবৎ গৌতম, ধাতু গলাইবার পাত্রে জম্বোনদের স্বর্ণ গলাইয়া যেমন নিপুণ স্বর্ণকার কর্তৃক নিপুণভাবে পিটানো এবং পীতবর্ণের বস্ত্রে রক্ষিত হইলে ঝকমক করে, জ্বলজ্বল করে, দীপ্ত হয় তদ্রূপ ভবৎ গৌতমের ইন্দ্রিয়সমূহ শান্ত, সংযত, চেহারা স্বচ্ছ পরিষ্কার। উচ্চশয্যা মহাশয্যা যেমন-পালঙ্ক, সোফা, আসন, পশমী লোমযুক্ত দীর্ঘ কার্পেট, অশ্বের লোম দ্বারা তৈরি বিছানার চাদর, বিভিন্ন রংয়ের সাদা বিছানার চাদর, পশমের উপর পুষ্পঙ্কিত বিছানার চাদর, কার্পাস ও পশমের তৈরি লেপ, সুন্দর সুচিকর্মযুক্ত বিছানার চাদর, পশমের চাদর, অন্যান্য সজ্জা যেমন-নর্তকের কার্পেট, হস্তী, অশ্ব, রথের জন্য কম্বল, মৃগের চামড়ার কম্বল, মেঝে আচ্ছাদনের কদলী মৃগের চর্ম, চাঁদোয়াযুক্ত পালঙ্ক এবং প্রতিপাশে একটি লাল পাশবালিশ ভবৎ গৌতম ইচ্ছা করিলে নিঃসন্দেহে বিনা কষ্টে বিনা শ্রমে এইসব উচ্চাশয্যা মহাশয্যা লাভ করিতে পারেন।”

৪. হে ভিক্ষুগণ, উচ্চশয্যা মহাশয্যা যেমন-পালঙ্ক, সোফা, আসন, পশমী লোমযুক্ত দীর্ঘ কার্পেট, অশ্বের লোম দ্বারা তৈরি লেপ, সুন্দর সুচিকর্মযুক্ত বিছানার চাদর, পশমের চাদর, অন্যান্য সজ্জা যেমন-নর্তকের কার্পেট, হস্তী, অশ্ব, রথের জন্য কম্বল, মৃগের চামড়ার কম্বল, মেঝে আচ্ছাদনের কদলী মৃগের চর্ম, চাঁদোয়াযুক্ত পালঙ্ক এবং প্রতিপাশে একটি লাল পাশ বালিশ প্রকৃত পক্ষে প্রব্রজিতদের কদাচিৎ লাভ হইয়া থাকে এবং লাভ করিলেও ব্যবহারযোগ্য নহে। হে ব্রাহ্মণ, এই তিন প্রকার উচ্চশয্যা মহাশয্যা এখন আমি ইচ্ছা করিলে বিনা কষ্টে বিনা শ্রমে লাভ করিতে পারি। সেইগুলি কী কী?”

“দিব্য উচ্চশয্যা মহাশয্যা, মহান উচ্চশয্যা মহাশয্যা এবং আর্যোচিত উচ্চশয্যা মহাশয্যা। এই ত্রিবিধ উচ্চশয্যা মহাশয্যা এখন আমি ইচ্ছা করিলে বিনা শ্রমে বিনা কষ্টে লাভ করিতে পারি।”

৫. ভবৎ গৌতম, দিব্য উচ্চশয্যা মহাশয্যা কীরূপ যাহা ভবৎ গৌতম ইচ্ছা করিলে বিনা শ্রমে বিনা কষ্টে এখন লাভ করিতে পারেন?”

হে ব্রাহ্মণ, যে গ্রাম বা নিগমকে আশ্রয় করিয়া আমি এখন বাস করিতেছি তথায় আমি পূর্বাহ্ণ সময়ে চীবর পরিধান করিয়া পাত্র চীবর গ্রহণ করিয়া সেই গ্রামে বা নিগমে ভিক্ষার জন্য প্রবেশ করি। ভিক্ষাচরণ হইতে প্রত্যাবর্তন করিয়া পিণ্ড (আহার) গ্রহণ সমাপ্ত করিয়া আমি বনান্তে গমন করি। তথায় ঘাস বা পত্র যাহা কিছু আছে সবগুলি এক স্থানে জড়ো করিয়া শরীর সোজা করিয়া স্মৃতি অভিমুখী হইয়া পদ্মাসনে উপবেশন করি। এইরূপে আমি কাম ও অকুশলধর্মে নির্লিপ্ত হইয়া সবিতর্ক সবিচার বিবেকজনিত প্রীতিসুখ সমন্বিত প্রথম ধ্যান লাভ করিয়া তাহাতে অবস্থান করি। বিতর্ক বিচার উপশান্ত হইয়া আধ্যাত্মিক সম্প্রসাদযুক্ত চিত্তে একাগ্রভাব আনয়নকারী অবিতর্ক অবিচার সমাধিজনিত প্রীতিসুখ সমন্বিত দ্বিতীয় ধ্যান লাভ করিয়া তাহাতে অবস্থান করি। প্রীতিতে বিরাগ এবং উপেক্ষাশীল হইয়া বিহার করি, স্মৃতি-সম্প্রজ্ঞানে কায়িক সুখ অনুভব করি যে ধ্যান স্তরে পৌঁছিলে আর্যগণ স্মৃতিসুখ বিহারী বলিয়া অভিহিত করেন সেই তৃতীয় ধ্যান লাভ করিয়া অবস্থান করি। সুখ-দুঃখ প্রহীন করিয়া পূর্বেই সৌমনস্য-দৌর্মনস্য অবসান করিয়া সুখও না দুঃখও না এইরূপ উপেক্ষা স্মৃতি পরিশুদ্ধি চতুর্থ ধ্যান লাভ করিয়া অবস্থান করি। ব্রাহ্মণ, যখন আমি এইরূপ স্তরে পৌঁছি এমতাবস্থায় যদি আমি চঙ্ক্রমণ করি আমার এই চঙ্ক্রমণ হয় দিব্য। এই সময়ে যদি আমি আসন গ্রহণ করি আমার এই আসন হয় দিব্য আসন। এই সময় যদি শয়ন করি আমার এই শয্যা হয় উচ্চশয্যা মহাশয্যা। ব্রাহ্মণ, এখন আমি ইচ্ছা করিলে বিনা শ্রমে বিনা কষ্টে এই উচ্চশয্যা মহাশয্যা লাভ করিতে পারি।”

ভবৎ গৌতম, আশ্চর্য! অদ্ভুত! ভবৎ গৌতম ব্যতীত কে বিনাশ্রমে বিনা কষ্টে দিব্য উচ্চশয্যা মহাশয্যা লাভ করিতে পারেন?”

৬. ভবৎ গৌতম, মহান উচ্চশয্যা, মহাশয্যা কীরূপ যাহা ভবৎ গৌতম ইচ্ছা করিলে এখন বিনা শ্রমে বিনা কষ্টে লাভ করিতে পারেন?”

হে ব্রাহ্মণ, যে গ্রাম বা নিগমকে আশ্রয় করিয়া আমি এখন বাস করিতেছি তথায় আমি পূর্বাহ্ণ সময়ে চীবর পরিধান করিয়া পাত্র চীবর গ্রহণ করিয়া সেই গ্রামে বা নিগমে ভিক্ষার জন্য প্রবেশ করি। ভিক্ষাচরণ হইতে প্রত্যাবর্তন করিয়া পিণ্ড (আহার) গ্রহণ সমাপ্ত করিয়া আমি বনান্তে গমন করি। তথায় ঘাস বা পত্র যাহা কিছু আছে সবগুলি এক স্থানে জড় করিয়া শরীর সোজা করিয়া স্মৃতি অভিমুখী হইয়া পদ্মাসনে উপবেশন করি। আমি মৈত্রীসহগত চিত্তে একদিক পরিপূর্ণ করিয়া অবস্থান করি। তদ্রূপ দ্বিতীয়, তৃতীয় ও চতুর্থ দিকও। সেইরূপ ঊর্ধ্ব, অধঃ, তির্য্যক, সর্বত্র সর্বলোকের প্রতি মৈত্রীসহগত চিত্তে, বিপুল ব্যাপক অপ্রমাণ অবৈরী ও দুঃখহীন হইয়া অবস্থান করি। তদ্রূপ আমি করুণাসহগত চিত্তে, মুদিতা (সহানুভূতি)-সহগত চিত্তে, উপেক্ষা (সমভাব)-সহগত চিত্তে প্রথম দিক, দ্বিতীয়, তৃতীয়, চতুর্থ দিক পরিপূর্ণ করিয়া অবস্থান করি। হে ব্রাহ্মণ, যখন আমি এইরূপ অবস্থায় পৌঁছি যদি আমি চঙ্ক্রমণ করি সেই চঙ্ক্রমণ হয় মহৎ। হে ব্রাহ্মণ, যখন আমি এইরূপ অবস্থায় পৌঁছি যদি আমি স্থিত হই আমার স্থিতি হয় মহৎ। হে ব্রাহ্মণ, যখন আমি এইরূপ অবস্থায় পৌঁছি যদি আমি উপবেশন করি সেই উপবেশন হয় মহৎ। হে ব্রাহ্মণ, যখন আমি এইরূপ অবস্থায় পৌঁছি যদি আমি শয়ন করি সেই শয়ন হয় মহৎ। ইহাই ব্রাহ্মণ, উচ্চশয্যা মহাশয্যা যাহা আমি এখন ইচ্ছা করিলে বিনা শ্রমে বিনা কষ্টে লাভ করিতে পারি।” “ভবৎ গৌতম, আশ্চর্য! অদ্ভুত! একমাত্র ভবৎ গৌতম ব্যতীত কে এইরূপ মহৎ উচ্চশয্যা মহাশয্যা বিনা শ্রমে বিনা কষ্টে লাভ করিতে পারেন?”

৭. ভবৎ গৌতম, আর্যোচিত উচ্চশয্যা মহাশয্যা কীরূপ যাহা ভবৎ গৌতম ইচ্ছা করিলে এখন বিনা শ্রমে বিনা কষ্টে লাভ করিতে পারেন?”

“হে ব্রাহ্মণ, আমি যে গ্রাম বা নিগমকে আশ্রয় করিয়া আমি এখন বাস করিতেছি তথায় আমি পূর্বাহ্ণ সময়ে চীবর পরিধান করিয়া পাত্র চীবর গ্রহণ করিয়া সেই গ্রামে বা নিগমে ভিক্ষার জন্য প্রবেশ করি। ভিক্ষাচরণ হইতে প্রত্যাবর্তন করিয়া পিণ্ড (আহার) গ্রহণ সমাপ্ত করিয়া আমি বনান্তে গমন করি। তথায় ঘাস বা পত্র যাহা কিছু আছে সবগুলি এক স্থানে জড়ো করিয়া শরীর সোজা করিয়া স্মৃতি অভিমুখী হইয়া পদ্মাসনে উপবেশন করি। আমি নিশ্চিত জানি-আমা দ্বারা তীব্র অনুরাগ ছিন্ন হইয়াছে। ইহা সমূলে ছিন্ন হইয়া তালবৃক্ষ সদৃশ হইয়াছে যাহা পুনঃ শাখা-প্রশাখা বিস্তার করিতে অক্ষম। তদ্রূপ দ্বেষ, মোহও পরিত্যক্ত হইয়াছে যাহা পুনরায় শাখা-প্রশাখা বিস্তার করিতে অক্ষম। হে ব্রাহ্মণ, যখন আমি এইরূপ অবস্থায় পৌঁছি যদি আমি চঙ্ক্রমণ করি আমার এই চঙ্ক্রমণ হয় আর্যদের চঙ্ক্রমণ। হে ব্রাহ্মণ, যখন আমি এইরূপ অবস্থায় পৌঁছি যদি আমি স্থিত হই আমার স্থিতি হয় আর্য স্থিতি। হে ব্রাহ্মণ, যখন আমি এইরূপ অবস্থায় পৌঁছি যদি আমি উপবেশন করি আমার উপবেশন হয় আর্য উপবেশন। হে ব্রাহ্মণ, যখন আমি এইরূপ অবস্থায় পৌঁছি যদি আমি শয়ন করি আমার শয়ন হয় আর্য শয়ন। হে ব্রাহ্মণ, এইরূপই আর্যোচিত উচ্চশয্যা মহাশয্যা যাহা ইচ্ছা করিলে আমি এখন বিনা শ্রমে বিনা কষ্টে লাভ করিতে পারি।”

“ভবৎ গৌতম, আশ্চর্য! অদ্ভুত! ভবৎ গৌতম ব্যতীত অন্য কোনো ব্যক্তি বিনা শ্রমে বিনা কষ্টে তাহা লাভ করিতে পারেন?” ভবৎ গৌতম, যেমন কেহ অধোমুখীকে করে ঊর্ধ্বমুখী, আবৃতকে করে উন্মোচিত, দিগ্‌ভ্রান্তকে করে পথের দর্শন, অন্ধকারে ধারণ করে তৈল প্রদীপ যাহাতে চক্ষুষ্মান রূপ দর্শন করে তদ্রূপ ভগবান অনেক প্রকারে ধর্ম প্রকাশ করিলেন। আমরা এখন ভবৎ গৌতমের শরণ গ্রহণ করিতেছি, ধর্ম ও ভিক্ষুসংঘেরও। অনুগ্রহপূর্বক আমাদিগকে আজ হইতে আমৃত্যু শরণাগত উপাসকরূপে গ্রহণ করুন।”

৪. সরভ সূত্র
৬৫. ১. আমি এক সময় শুনিয়াছি-এক সময় ভগবান রাজগৃহের গৃধ্রকুট পর্বতে অবস্থান করিতেছিলেন। সেই সময় সরভ নামক পরিব্রাজক এই ধর্ম-বিনয় পরিত্যাগের অল্পকাল পরে রাজগৃহ পরিষদে বলাবলি করিতেছিল, “আমি শাক্যপুত্র শ্রমণদের ধর্ম জানি। আমি ইহা জানি বলিয়াই ধর্ম-বিনয় পরিত্যাগ করিয়াছি।”

২. তৎপর অনেক সংখ্যক ভিক্ষু পূর্বাহ্ণ সময়ে চীবর পরিধান করিয়া পাত্র চীবর নিয়া পিণ্ডচারণের জন্য রাজগৃহে প্রবেশ করে। ভিক্ষুগণ, পরিব্রাজক সরভকে রাজগৃহ পরিষদের মধ্যে এইরূপ ভাষণ করিতে শুনেন : “আমাকর্তৃক শাক্যপুত্রীয় শ্রমণদের ধর্ম জ্ঞাত, শাক্যপুত্রীয় শ্রমণদের ধর্ম জানি বলিয়াই আমি সেই ধর্ম-বিনয় পরিত্যাগ করিয়াছি।” সেই ভিক্ষুগণ, পিণ্ডচারণের পর প্রত্যাবর্তন করিয়া পিণ্ডপাত (আহার) গ্রহণ করিয়া ভগবান যেখানে ছিলেন তথায় উপস্থিত হন এবং ভগবানকে অভিবাদন করিয়া একপ্রান্তে উপবেশন করেন। একপ্রান্তে উপবিষ্ট ভিক্ষুগণ ভগবানকে এইরূপ বলেন, “ভন্তে সরভ নামক পরিব্রাজক এই ধর্ম-বিনয় পরিত্যাগের অল্পকাল পরে রাজগৃহ পরিষদের মধ্যে এইরূপ ভাষণ করিতেছে : “আমাকর্তৃক শাক্যপুত্রীয় শ্রমণদের ধর্ম জ্ঞাত, শাক্যপুত্রীয় শ্রমণদের ধর্ম জানি বলিয়াই আমি সেই ধর্ম-বিনয় পরিত্যাগ করিয়াছি।” ভন্তে ভগবান অনুকম্পাবশত যদি সর্পিনিকা তীরে পরিব্রাজকারামে যেখানে পরিব্রাজক সরভ আছেন তথায় উপস্থিত হন তাহা উত্তম হয়।” ভগবান নীরবে সম্মতি জানান।

৩. অতঃপর সায়াহ্ন সময়ে ভগবান ধ্যান হইতে উঠিয়া সর্পিনিকা তীরে পরিব্রাজকারামে যেখানে পরিব্রাজক সরভ আছেন তথায় উপস্থিত হন। উপস্থিত হইয়া প্রজ্ঞাপিত আসনে উপবেশন করেন, উপবিষ্ট হইয়া পরিব্রাজক সরভকে বলেন, “সরভ, ইহা কি সত্য তুমি নাকি বলিতেছ, “আমি শাক্যপুত্রীয় শ্রমণদের ধর্ম জানি। আমি ইহা জানি বলিয়াই ধর্ম-বিনয় পরিত্যাগ করিয়াছি?” এইরূপ জিজ্ঞাসা করিলে সরভ নীরব রহিলেন। দ্বিতীয়বার ভগবান পরিব্রাজক সরভকে বলেন, “সরভ, বল তুমি কিভাবে শাক্যপুত্রীয় শ্রমণদের ধর্ম জ্ঞাত হইয়াছ? যদি ইহা অসম্পূর্ণ থাকে তাহা আমি পরিপূর্ণ করিব। যদি ইহা তোমার সম্পূর্ণ পরিপূর্ণ থাকে তাহা হইলে আমি আনন্দের সাথে তাহা গ্রহণ করিব”। দ্বিতীয়বারও সরভ নীরব রহিলেন। তৃতীয়বারও ভগবান পরিব্রাজক সরভকে বলেন : “আমা দ্বারা শাক্যপুত্রীয় শ্রমণদের ধর্ম প্রকাশিত। সরভ, বল, তুমি কিভাবে শাক্যপুত্রীয় শ্রমণদের ধর্ম পরিজ্ঞাত হইয়াছ? যদি ইহা অসম্পূর্ণ থাকে তাহা আমি পরিপূর্ণ করিব। যদি ইহা তোমার সম্পূর্ণ পরিপূর্ণ থাকে তাহা হইলে আমি আনন্দের সাথে তাহা গ্রহণ করিব।” তৃতীয়বারও সরভ নীরব রহিলেন।

৪. তৎপর রাজগৃহের পরিব্রাজকবৃন্দ পরিব্রাজক সরভকে বলিলেন, “বন্ধু, শ্রমণ গৌতমের নিকট যদি আপনার কিছু জিজ্ঞাস্য থাকে তাহা আপনি জিজ্ঞাসা করিতে পারেন। আপনাকে সেই জন্য সুযোগ প্রদান করা হইয়াছে। বলুন শ্রদ্ধেয় সরভ, আপনি শাক্যপুত্রীয় শ্রমণদের ধর্ম কীরূপ জানেন। যদি আপনার জ্ঞান অসম্পূর্ণ থাকে তাহা হইলে শ্রমণ গৌতম তাহা পূর্ণ করিবেন। যদি আপনার জ্ঞান পরিপূর্ণ থাকে তাহা হইলে শ্রমণ গৌতম আপনার নিকট হইতে সানন্দে গ্রহণ করিবেন।” এই কথায়ও পরিব্রাজক সরভ নীরব রহিলেন, হতবুদ্ধি, মস্তক অধোমুখী ও হতাশ হইলেন এবং উত্তর দানে অসমর্থ হইলেন।

৫. অতঃপর ভগবান পরিব্রাজক সরভকে নীরব, হতবুদ্ধি, মস্তক অধোমুখী, হতাশ জানিয়া পরিব্রাজকগণকে বলিলেন, “পরিব্রাজকগণ, যদি কোনো ব্যক্তি আমাকে বলে : “সম্যকসম্বুদ্ধের এইসব বিষয়ে সম্পূর্ণ জ্ঞান নাই যদিও তিনি সম্পূর্ণ জ্ঞান আছে বলিয়া দাবি করেন,” আমি তাহাকে ঘনিষ্টভাবে পরীক্ষা করিব, প্রশ্ন করিব এবং তাহার সাথে কথা বলিব। সে এইভাবে ঘনিষ্টভাবে যাচাইকৃত, প্রশ্নকৃত ও আলাপিত হইবে এবং নিশ্চিত ও অপরিহার্যভাবে তিনটি বিষয়ের অন্যতর যে-কোনো একটি শর্তের সম্মুখীন হইবে-হয় সে প্রশ্নটি ফেলিয়া রাখিবে, নইলে বাহ্যিক একটি বিষয়ের প্রতি কথোপকথনটি পরিচালিত করিবে অথবা ক্রোধ, বিদ্বেষ, বিষণ্ণতা প্রকাশ করিবে অথবা নীরব থাকিবে, স্কন্ধ নোয়াইবে, অধোমুখী, নিরাশ ও উত্তর দানে অসমর্থ হইবে যেইরূপ এখন পরিব্রাজক সরভ হইয়াছেন।”

পরিব্রাজকগণ, যদি কেহ আমাকে বলিত, “যাহারা এইরূপ উদ্দেশ্য অনুসারে কর্ম সম্পাদন করে আপনার দেশিত ধর্ম তাহাদের সম্যক দুঃখ ক্ষয়ের উদ্দেশ্য সাধন করে না।,” আমি তাহাকে ঘনিষ্টভাবে পরীক্ষা করিব , প্রশ্ন করিব এবং তাহার সাথে কথা বলিব। সে এইভাবে ঘনিষ্টভাবে যাচাইকৃত, প্রশ্নকৃত ও আলাপিত হইবে এবং নিশ্চিত ও অপরিহার্যভাবে তিনটি বিষয়ের অন্যতর যে-কোনো একটি শর্তের সম্মুখীন হইবে-হয় সে প্রশ্নটি ফেলিয়া রাখিবে, নইলে বাহ্যিক একটি বিষয়ের প্রতি কথোপকথনটি পরিচালিত করিবে অথবা ক্রোধ, বিদ্বেষ, বিষণ্ণতা প্রকাশ করিবে অথবা নীরব থাকিবে, স্কন্ধ নোয়াইবে, অধোমুখী, নিরাশ ও উত্তর দানে অসমর্থ হইবে যেইরূপ এখন পরিব্রাজক সরভ হইয়াছেন।” অতঃপর ভগবান সর্পিনিকা তীরে পরিব্রাজকারামে তিনবার সিংহনাদ করিয়া বায়ুর মধ্যে অন্তর্হিত হইয়া গেলেন।

৬. ভগবান চলিয়া যাওয়ার অল্পক্ষণের মধ্যে ওই পরিব্রাজকগণ পরিব্রাজক সরভকে চারিদিক হইতে বিদ্রূপ করিয়া আক্রমণ করিল এবং বিদ্রূপ কণ্ঠে তাঁহাকে বলিল; “বন্ধু সরভ, মহা বনে একটি বৃদ্ধ শৃগাল সিংহনাদ করিবার চিন্তা করিয়া যেমন শুধু মাত্র শৃগালের ন্যায় শব্দই করে, তদ্রূপ বন্ধু সরভ, যে সিংহনাদ শ্রমণ গৌতম ব্যতীত কেহ করিতে পারে না, সেই সিংহনাদের চিন্তা করিয়া তুমি কেবল মাত্র শৃগালের ডাকই দিয়াছ। বন্ধু সরভ, বেচারী ক্ষুদ্র মুরগী যেমন মোরগের ন্যায় ডাকিতে ভাবে কিন্তু শুধু মাত্র মুরগীর ডাকই ডাকে, তদ্রূপ তুমিও মোরগের ন্যায় ডাক হাঁকিবার চিন্তা করিয়া কেবল মাত্র মুরগীর ডাকই হাঁকিয়াছ, যে ডাক শ্রমণ গৌতম ব্যতীত কেহ করিতে পারে না। বন্ধু সরভ, যেমন সদ্য এঁড়ে বাছুর শূন্য গোশালায় গাভীর ডাক দিতে চিন্তা করে তুমিও ষাঁড়ের গম্ভীর ডাক দিতে চিন্তা করিয়া শুধু এঁড়ে বাছুরের ডাকই দিলে।” এইভাবে পরিব্রাজকগণ সরভ পরিব্রাজককে বিদ্রূপ-সহকারে আক্রমণ করিল।”

৫. কেশপুত্র সূত্র
৬৬. ১. আমাকর্তৃক এইরূপ শ্রুত হইয়াছে, এক সময় ভগবান কোশলে বিচরণ করিতে করিতে মহা ভিক্ষুসংঘের সাথে কেশপুত্র নামে কালামদের নিগমে উপনীত হন। কেশপুত্রের কালামগণ শুনিতে পান যে শাক্যকুল প্রব্রজিত শ্রমণ গৌতম কেশপুত্রে উপনীত হইয়াছেন। ভগবান গৌতমের সুকীর্তি এইভাবেই বিঘোষিত-সেই ভগবান অর্হৎ, সম্যকসম্বুদ্ধ, বিদ্যাচরণসম্পন্ন, সুগত, লোকবিদ, অনুত্তর পুরুষদম্য সারথি, দেবমনুষ্যদের শাস্তা, বুদ্ধ ভগবান। এইরূপ অর্হতের দর্শন লাভ শুভ।

অতঃপর কেশপুত্রের কালামগণ ভগবান যেইখানে ছিলেন তথায় উপস্থিত হন। উপস্থিত হইয়া কেহ কেহ ভগবানকে অভিবাদন করিয়া একপ্রান্তে উপবেশন করেন, কেহ কেহ সম্মানসূচক সম্ভাষণের পর একপ্রান্তে উপবেশন, কেহ কেহ ভগবানকে অঞ্জলি নিবেদন করিয়া একপ্রান্তে উপবেশন করেন, কেহ কেহ তাঁহাদের নাম ও গোত্রের উল্লেখ করিয়া একপ্রান্তে উপবেশন করেন, কেহ কেহ নীরবে একপ্রান্তে উপবেশন করেন। একপ্রান্তে উপবিষ্ট কেশপুত্রের কালামগণ ভগবানকে বলেন,

২. ভদন্ত, কতিপয় শ্রমণ-ব্রাহ্মণ কেশপুত্রে আগমন করেন। তাঁহারা তাঁহাদের নিজস্ব মত প্রচার করেন এবং ব্যাখ্যা করেন, কিন্তু পরবাদকে গালি দেন, অপবাদ দেন, নিন্দা করেন এবং অসমর্থ করেন। অধিকন্তু ভন্তে, অপরাপর শ্রমণ-ব্রাহ্মণও কেশপুত্রে আসিয়া তদ্রূপ করেন। ভন্তে, যখন আমরা এইসব শ্রবণ করি আমাদের সন্দেহ হয়, আমরা ইতস্তত করি কে সত্য বলিতেছেন বা কে মিথ্যা বলিতেছেন।

৩. “হ্যাঁ কালামগণ, আপনারা সন্দেহ করিবেন, ইতস্তত করিবেন বৈ কি! সন্দেহজনক বিষয়ে ইতস্তত ভাবের উৎপত্তি হয়।

হে কালামগণ, জনশ্রুতিতে কোনো মতবাদ গ্রহণ করিবেন না, পুরুষ পরস্পরাগত বলিয়া বিশ্বাস করিবেন না, ইহা এইরূপ বলিয়া অন্ধ বিশ্বাসে বিভ্রান্ত হইবেন না, শাস্ত্রোক্তি বলিয়া মানিয়া নিবেন না, তর্কপ্রসূত মতে আস্থা স্থাপন করিবেন না, অনুমানবশত কোনো বিষয় গ্রহণ করিবেন না, নিজের মতের সঙ্গে সঙ্গতি আছে বলিয়া সত্য বলিয়া গ্রহণ করিবেন না, গুরুজনের প্রতি শ্রদ্ধাবশত কোনো মতবাদে বিশ্বাসী হইবেন না। কিন্তু কালামগণ, যখন নিজেরাই জানিবেন যে, এই ধর্ম অকুশল, এইগুলি দোষজনক, এইগুলি বিজ্ঞজন নিন্দিত, এইগুলি সম্পাদিত হইলে, গৃহীত হইলে অহিতাবহ ও দুঃখাবহ হইবে, কেবল তখনিই আপনারা তাহা বর্জন করিবেন।”

৪. “কালামগণ, আপনাদের কি মনে হয়, মানুষের মনে যে লোভ উৎপন্ন হয় তাহা কি তাহার হিত সাধন করে, না অহিত সাধন করে?” “ভন্তে, তাহা অহিত সাধন করে।

কালামগণ, লুব্ধ লোভাভিভূত ব্যক্তি লোভের বশীভূত হইয়া প্রাণিহত্যা করে, পরদ্রব্য হরণ করে, পরদার গমন করে, মিথ্যা কথা বলে এবং অপরকেও সেই অধর্মের পথে নেয় যাহা চিরকালের জন্য তাহার দুঃখ উৎপাদন করে, অহিত সাধন করে।” “হ্যাঁ ভন্তে।”

৫. “হে কালামগণ, আপনাদের কি মনে হয়, মানুষের মনে যে দ্বেষ উৎপন্ন হয় তাহা কি তাহার হিতের জন্য উৎপন্ন হয়, না অহিতের জন্য উৎপন্ন হয়?” “ভদন্ত, তাহার অহিতের জন্য উৎপন্ন হয়।”

“হে কালামগণ, প্রদুষ্ট, দ্বেষাভিভূত ব্যক্তি কী দ্বেষের বশীভূত হইয়া কী প্রাণিহত্যা, অদত্তবস্তু গ্রহণ, পরদার লংঘন, মিথ্যা ভাষণ করে এবং অপরকেও সেই অধর্মের পথে নেয় যাহা চিরকালের জন্য তাহার দুঃখ ও অহিত সাধন করে?” “হ্যাঁ ভদন্ত, করে।”

৬. “হে কালামগণ, আপনাদের কী মনে হয়, যখন মানুষ মোহের বশীভূত হইয়া মোহগ্রস্ত হয় তাহা কি তাহার হিত সাধন করে, না অহিত সাধন করে?” “ভদন্ত, তাহা অহিত সাধন করে।”

“হে কালামগণ, মোহ দ্বারা মোহিত ব্যক্তি কি প্রাণিহত্যা, চুরি, ব্যভিচার, মিথ্যা ভাষণ করে না এবং অপরকেও কি অধর্মের পথে নেয় না যাহা চিরকালের জন্য তাহার দুঃখ ও অহিত সাধন করে? “হ্যাঁ ভদন্ত, করে।”

৭. “হে কালামগণ, আপনাদের কী মনে হয়? এইগুলি কি কুশলমূলক না অকুশলমূলক?” “ভন্তে, অকুশলমূলক।” “হে কালামগণ, এইগুলি কি দোষজনক না দোষজনক নহে?” “ভদন্ত, দোষজনক।” “হে কালামগণ, এইগুলি কি বিজ্ঞ-নিন্দিত না অনিন্দিত?” “ভদন্ত, বিজ্ঞ-নিন্দিত।” “হে কালামগণ, এইগুলি সম্পাদিত ও গৃহীত হইলে কি অহিত ও দুঃখ সাধিত হয় না নহে?” “মনে হয় এইগুলি দ্বারা দুঃখই সাধিত হয়।”

৮. “হে কালামগণ, তাই আপনাদের প্রতি আমার বক্তব্য হইল, “জনশ্রুতিবশত কোনো মতবাদ গ্রহণ করিবেন না। পুরুষ পরস্পরাগত বলিয়া বিশ্বাস করিবেন না, ইহা এই রকম বলিয়া অন্ধ বিশ্বাসে বিভ্রান্ত হইবেন না, শাস্ত্রে উক্ত হইয়াছে বলিয়া মানিয়া নিবেন না, তর্ক প্রসূত মতে আস্থা স্থাপন করিবেন না, অনুমানবশত কোনো কিছু গ্রহণ করিবেন না। নিজের মতের সাথে সঙ্গতিপূর্ণ বলিয়া সত্য বলিয়া গ্রহণ করিবেন না, ধর্মগুরুর প্রতি শ্রদ্ধাবশত কোনো মতবাদ গ্রহণ করিবেন না। কিন্তু কালামগণ, যখন আপনারা নিজেরাই জানিবেন যে, এই ধর্মগুলি অকুশল, এইগুলি দোষজনক, এইগুলি বিজ্ঞ ব্যক্তি কর্তৃক নিন্দিত, এইগুলি সম্পাদিত ও গৃহীত হইলে অহিত ও দুঃখই উৎপন্ন হইবে তখন আপনারা এইগুলি পরিত্যাগ করিবেন।” এইসব বলার পিছনে আমার এই যুক্তি।”

৯. “হে কালামগণ, আপনারা জনশ্রুতিবশত কোনো মতবাদ গ্রহণ করিবেন না। পুরুষ পরস্পরাগত বলিয়া বিশ্বাস করিবেন না, ইহা এই রকম বলিয়া অন্ধ বিশ্বাসে বিভ্রান্ত হইবেন না, শাস্ত্রে উক্ত হইয়াছে বলিয়া মানিয়া নিবেন না, তর্কপ্রসূত মতে আস্থা স্থাপন করিবেন না, অনুমানবশত কোনো কিছু গ্রহণ করিবেন না। নিজের মতের সাথে সঙ্গতিপূর্ণ বলিয়া সত্য বলিয়া গ্রহণ করিবেন না, ধর্মগুরুর প্রতি শ্রদ্ধাবশত কোনো মতবাদ করিবেন না। কিন্তু কালামগণ, যখন আপনারা নিজেরাই জানিবেন যে, এই ধর্মগুলি কুশলমূলক, এইগুলি নির্দোষ, বিজ্ঞ ব্যক্তি কর্তৃক প্রশংসিত, এইগুলি অনুসরণ করিলে মঙ্গল সাধিত হইবে এবং সুখ উৎপন্ন হইবে তখন আপনারা এইগুলি সম্পাদন করিবেন।”

১০. “হে কালামগণ, আপনাদের কী মনে হয়, মানুষের অন্তর লোভশূন্য হয় তাহা কি তাহার হিত সাধন করে, না অহিত সাধন করে?”

“ভদন্ত, হিত সাধন করে।”

“হে কালামগণ, অলুব্ধ লোভে অনভিভূত পুরুষ কি প্রাণিহত্যা হইতে বিরত হয় না, অদত্তবস্তু গ্রহণ হইতে বিরত হয় না, ব্যভিচার করা হইতে বিরত হয় না, মিথ্যাভাষী হইতে বিরত হয় না এবং পরকেও কি সেইসব হইতে বিরত করে না যাহা দীর্ঘকাল যাবৎ তাহার হিত ও সুখের কারণ হয়?” “হ্যাঁ ভদন্ত।”

১১. “হে কালামগণ, আপনাদের কি মনে হয়, মানুষের অন্তর বিদ্বেষপরায়ণ না হইলে তাহা কি তাহার হিত সাধন করে, না অহিত সাধন করে?”

“ভদন্ত, তাহা মানুষের হিত সাধন করে।”

“হে কালামগণ, অদুষ্ট, বিদ্বেষে অনভিভূত পুরুষ কি প্রাণিহত্যা বিরত হয় না, অদত্তবস্তু গ্রহণ হইতে বিরত হয় না, ব্যভিচার বিরত হয় না, মিথ্যা ভাষণ বিরত হয় না এবং অপরকেও কি তাহা হইতে বিরত করে না যাহা দীর্ঘকাল তাহার হিত ও সুখ উৎপাদন করে?” “হ্যাঁ ভদন্ত।”

১২. “হে কালামগণ, আপনাদের কি মনে হয়, অমূঢ়, মোহে অনভিভূত পুরুষ কি তাহার হিত সাধন করে, না অহিত সাধন করে?” “ভদন্ত, হিত সাধন করে।” “হে কালামগণ, মূঢ়, মোহে অনভিভূত পুরুষ কি প্রাণিহত্যা বিরত হয় না, অদত্তবস্তু গ্রহণ বিরত হয় না, পরদার গমন বিরত হয় না, মিথ্যা ভাষণ বিরত হয় না, এবং অপরকেও কি তাহা হইতে বিরত করে না যাহা দীর্ঘকাল যাবৎ তাহার হিত ও সুখ সাধন করে?” “হ্যাঁ ভদন্ত।”

১৩. “হে কালামগণ, আপনাদের কী মনে হয়, এইগুলি কি কুশল না অকুশল?” “ভন্তে কুশল।” “এইগুলি কি দোষাবহ না দোষাবহ নহে?” “ভন্তে, দোষাবহ নহে।” “এইগুলি কি বিজ্ঞদের নিন্দিত না প্রশংসিত?” “ভদন্ত, প্রশংসিত।” “এইগুলি সম্পাদিত ও কৃত হইলে কি হিত সাধন করে না অহিত সাধন করে?” “ভদন্ত, হিত সাধন করে।” “ইহাই আমার বলিয়া যুক্তি।”

১৪. “হে কালামগণ, আপনারা জনশ্রুতিবশত কোনো মতবাদ গ্রহণ করিবেন না। পুরুষ পরস্পরাগত বলিয়া বিশ্বাস করিবেন না, ইহা এই রকম বলিয়া অন্ধ বিশ্বাসে বিভ্রান্ত হইবেন না, শাস্ত্রে উক্ত হইয়াছে বলিয়া মানিয়া নিবেন না, তর্কপ্রসূত মতে আস্থা স্থাপন করিবেন না, অনুমানবশত কোনো কিছু গ্রহণ করিবেন না। নিজের মতের সাথে সঙ্গতিপূর্ণ বলিয়া সত্য বলিয়া গ্রহণ করিবেন না, ধর্মগুরুর প্রতি শ্রদ্ধাবশত কোনো মতবাদ গ্রহণ করিবেন না। যখন আপনারা নিজেরাই জানিবেন যে, এইগুলি কুশলমূলক, এইগুলি নির্দোষ, বিজ্ঞ ব্যক্তি কর্তৃক প্রশংসিত, এইগুলি অনুসরণ করিলে মঙ্গল সাধিত হইবে এবং সুখ উৎপন্ন হইবে তবে এইগুলি সম্পাদন করিবেন এবং তাহাতে অবস্থান করিবেন।”

১৫. “হে কালামগণ, যখন আর্যশ্রাবক লোভহীন, বিদ্বেষহীন, মোহহীন, জ্ঞানসম্পন্ন আত্ম-সংযত স্মৃতিযুক্ত মৈত্রীচিত্ত, করুণা-চিত্ত, মুদিতাচিত্ত, উপেক্ষাশীল হন তিনি সমগ্র জগৎকে বিপুল অপ্রমাণ মৈত্রীধারায় পৱাবিত করিয়া একদিক পূর্ণ করিয়া অবস্থান করেন, তথা দ্বিতীয়, তৃতীয় ও চতুর্থ দিকও। তদ্রূপ উর্ধ্ব, অধঃ, তির্যক সর্বত্র সর্ব প্রকার সর্বাবস্থায় জগৎ পূর্ণ করিয়া উপেক্ষা-সহগত চিত্তে বিপুল ও অপ্রমাণ মৈত্রী পোষণ করিয়া বিহার করেন। এইভাবে সেই আর্যশ্রাবক বৈরীশূন্য, বিদ্বেষশূন্য অসংক্লিষ্ট বিশুদ্ধচিত্ত হন, তিনি ইহজীবনেই চারি আশ্বাস লাভ করেন।”

১৬. “যদি পরলোক থাকে, সুকর্ম-দুষ্কর্মের ফল থাকে বিপাক থাকে তবে দেহভেদে মৃত্যু হইলে নিশ্চয়ই আমি সুগতি স্বর্গলোকে উৎপন্ন হইব।” ইহা তাঁহার প্রথম আশ্বাস। “যদি পরলোক না থাকে সুকর্ম দুষ্কর্মের ফল না থাকে তাহা হইলেও আমি ইহজীবনেই শত্রুতাশূন্য, দ্বেষশূন্য, উপদ্রবশূন্য সুখময় জীবনযাপন করি।” ইহা তাঁহার দ্বিতীয় আশ্বাস। “যদি পাপ করিলে পাপ হয় আমি পাপ চেতনা মনে স্থান দিই না। সুতরাং যদি আমি পাপ চিন্তা পোষণ না করি তাহা হইলে কিভাবে পাপ আমাকে স্পর্শ করিতে পারে?” ইহা তাঁহার তৃতীয় আশ্বাস। “যদি কর্মের ফলবশত আমি কোনো পাপ কর্ম না করি তাহা হইলে আমি উভয় প্রকারে শুদ্ধ জীবনযাপন করি।” ইহা তাঁহার চতুর্থ সুখ। “এইরূপেই কালামগণ, সেই আর্যশ্রাবক বৈরীশূন্য, দ্বেষশূন্য, উপদ্রবশূন্য, বিশুদ্ধচিত্ত হইয়া ইহজীবনেই এই চারি সুখ লাভ করেন।”

১৭. “ভগবান, তাহা এইরূপ, সুগত, তাহা এইরূপ। যে আর্যশ্রাবকের চিত্ত বৈরীশূন্য, দ্বেষশূন্য, অসংক্লিষ্ট, বিশুদ্ধচিত্ত তিনি ইহজীবনেই চারি সুখ লাভ করেন। যদি পরলোক থাকে, সুকর্ম-দুষ্কর্মের ফল থাকে বিপাক থাকে তবে দেহ ভেদে মৃত্যু হইলে নিশ্চয়ই আমি সুগতি স্বর্গলোকে উৎপন্ন হইব।” ইহা তাঁহার প্রথম আশ্বাস। যদি পরলোক না থাকে, সুকর্ম-দুষ্কর্মের ফল না থাকে তাহা হইলেও আমি ইহজীবনেই শত্রুতাশূন্য, দ্বেষশূন্য, উপদ্রবশূন্য সুখময় জীবনযাপন করি।” ইহা তাঁহার দ্বিতীয় আশ্বাস। সুতরাং যদি আমি পাপ চিন্তা পোষণ না করি, তাহা হইলে কিভাবে পাপ আমাকে স্পর্শ করিতে পারে?” ইহা তাঁহার তৃতীয় আশ্বাস। যদি কর্মের ফলবশত আমি কোনো পাপ কর্ম না করি, তাহা হইলে আমি উভয় প্রকারে শুদ্ধ জীবনযাপন করি।” ইহা তাঁহার চতুর্থ সুখ। এইরূপে ভদন্ত, সেই আর্যশ্রাবক বৈরীশূন্য, দ্বেষশূন্য, অসংক্লিষ্ট, বিশুদ্ধচিত্ত, তিনি ইহজীবনেই চারি সুখ লাভ করেন। “ভদন্ত, অদ্ভুত! আশ্চর্য! ভদন্ত, আমরা এখন ভগবানের শরণ গ্রহণ করিতেছি, ধর্ম এবং ভিক্ষুসংঘেরও। ভন্তে ভগবান। আজ হইতে আমৃত্যু আমাদিগকে শরণাগত উপাসক হিসেবে গ্রহণ করুন।”

৬. শাল্‌হ সূত্র
৬৭. ১. “আমাকর্তৃক এইরূপ শ্রুত হইয়াছে, এক সময় আয়ুষ্মান নন্দক শ্রাবস্তীর পূর্বারামে মিগারমাতার প্রাসাদে অবস্থান করিতেছিলেন। অতঃপর মিগারের পৌত্র শাল্‌হ এবং পেখুনিয়ার পৌত্র রোহণ আয়ুষ্মান নন্দক যেখানে ছিলেন সেখানে উপস্থিত হন, উপস্থিত হইয়া মহামান্য নন্দককে অভিবাদন করিয়া একপ্রান্তে উপবেশন করেন। একপ্রান্তে উপবিষ্ট মিগারের পৌত্র শাল্‌হকে আয়ুষ্মান নন্দক এইরূপ বলেন :

২. “হে শাল্‌হ, আপনারা জনশ্রুতিতে কোনো মতবাদ গ্রহণ করিবেন না। পুরুষ পরস্পরাগত বলিয়া বিশ্বাস করিবেন না, ইহা এই রকম বলিয়া অন্ধ বিশ্বাসে বিভ্রান্ত হইবেন না, শাস্ত্রে উক্ত হইয়াছে বলিয়া মানিয়া নিবেন না, তর্ক প্রসূত মতে আস্থা স্থাপন করিবেন না, অনুমানবশত কোনো কিছু গ্রহণ করিবেন না। নিজের মতের সাথে সঙ্গতিপূর্ণ বলিয়া সত্য বলিয়া গ্রহণ করিবেন না, ধর্মগুরুর প্রতি শ্রদ্ধাবশত কোনো মতবাদ গ্রহণ করিবেন না। কিন্তু শাল্‌হ, যখন আপনারা নিজেরাই জানিবেন যে, এই ধর্মগুলি অকুশল, এইগুলি দোষজনক, এইগুলি বিজ্ঞ ব্যক্তি কর্তৃক নিন্দিত, এইগুলি সম্পাদিত হইলে, গৃহীত হইলে অহিতাবহ ও দুঃখাবহ হইবে এইগুলি পরিত্যাগ করিবেন, কেবল তখনিই শাল্‌হ, আপনারা তাহা বর্জন করিবেন।

৩. “শাল্‌হ, আপনাদের কী মনে হয়? লোভ আছে তো? “হ্যাঁ প্রভু।” “শাল্‌হ, আমি ইহাকে অভিধ্যা বলি। শাল্‌হ, লুব্ধ ব্যক্তি কি প্রাণিহত্যা করে না, অদত্তবস্তু গ্রহণ করে না, পরদার গমন করে না, মিথ্যা ভাষণ করে না এবং পরকেও কি তাহাতে প্ররোচিত করে না যাহা দীর্ঘকালের জন্য তাহার অহিত ও দুঃখের কারণ হয়?” “হ্যাঁ ভদন্ত।”

৪. “শাল্‌হ, আপনাদের কী মনে হয়? দ্বেষ আছে তো?” “হ্যাঁ প্রভু, আছে।” “আমি ইহাকে বিদ্বেষ বলি। শাল্‌হ, যাহার অন্তর বিদ্বেষপূর্ণ সে কি প্রাণিহত্যা করে না, অদত্তবস্তু গ্রহণ করে না, পরদার গমন করে না, মিথ্যা ভাষণ করে না এবং পরকেও কি তাহাতে প্ররোচিত করে না যাহা দীর্ঘকালের জন্য তাহার অহিত ও দুঃখের কারণ হয়?” “হ্যাঁ ভদন্ত।”

৫. “পুনঃ শাল্‌হ, আপনাদের কী মনে হয়? মোহ আছে তো? “হ্যাঁ ভদন্ত।” “শাল্‌হ, আমি ইহাকে অবিদ্যা বলি। শাল্‌হ, যাহার অন্তর অবিদ্যাচ্ছন্ন সে কি প্রাণিহত্যা করে না, অদত্তবস্তু গ্রহণ করে না, পরদার গমন করে না, মিথ্যা ভাষণ করে না এবং পরকেও কি তাহাতে প্ররোচিত করে না যাহা দীর্ঘকালের জন্য তাহার অহিত ও দুঃখের কারণ হয়?” “হ্যাঁ ভদন্ত।”

৬. “শাল্‌হ, আপনাদের কী মনে হয়? ইহা কি কুশল না অকুশল?” “ভদন্ত অকুশল।” “এইগুলি কি দোষাবহ না নির্দোষ?” “ভদন্ত, দোষাবহ।” “এইগুলি কি বিজ্ঞ ব্যক্তি কর্তৃক নিন্দিত না প্রশংসিত?” “ভন্তে, বিজ্ঞ ব্যক্তি কর্তৃক নিন্দিত।” “এইগুলি অনুসরণ করিলে কি অহিত ও দুঃখ উৎপন্ন হয়?” “ভদন্ত, অহিত ও দুঃখ উৎপন্ন হয়।”

৭. “সুতরাং শাল্‌হ, এখন আপনাদের প্রতি আমার বক্তব্য হইল-হে শাল্‌হ, জনশ্রুতিতে কোনো মতবাদ গ্রহণ করিবেন না, পুরুষ পরস্পরাগত বলিয়া বিশ্বাস করিবেন না, ইহা এইরূপ বলিয়া অন্ধ বিশ্বাসে বিভ্রান্ত হইবেন না, শাস্ত্রোক্তি বলিয়া মানিয়া নিবেন না, তর্ক প্রসূত মতে আস্থা স্থাপন করিবেন না, অনুমানবশত কোনো বিষয় গ্রহণ করিবেন না, নিজের মতের সঙ্গে সঙ্গতি আছে বলিয়া সত্য বলিয়া গ্রহণ করিবেন না, গুরুজনের প্রতি শ্রদ্ধাবশত কোনো মতবাদে বিশ্বাসী হইবেন না। কিন্তু শাল্‌হ, যখন নিজেরাই জানিবেন যে, এই ধর্ম অকুশল, এইগুলি দোষজনক, এইগুলি বিজ্ঞজন নিন্দিত, এইগুলি সম্পাদিত হইলে, গৃহীত হইলে অহিতাবহ ও দুঃখাবহ হইবে, কেবল তখনিই আপনারা তখন বর্জন করিবেন।” ওই সমস্ত উক্তির পিছনে আমার এই যুক্তি।

“এইরূপে শাল্‌হ, জনশ্রুতিতে কোনো মতবাদ গ্রহণ করিবেন না, পুরুষ পরস্পরাগত বলিয়া বিশ্বাস করিবেন না, ইহা এইরূপ বলিয়া অন্ধ বিশ্বাসে বিভ্রান্ত হইবেন না, শাস্ত্রোক্তি বলিয়া মানিয়া নিবেন না, তর্ক প্রসূত মতে আস্থা স্থাপন করিবেন না, অনুমানবশত কোনো বিষয় গ্রহণ করিবেন না, নিজের মতের সঙ্গে সঙ্গতি আছে বলিয়া সত্য বলিয়া গ্রহণ করিবেন না, গুরুজনের প্রতি শ্রদ্ধাবশত কোনো মতবাদে বিশ্বাসী হইবেন না। কিন্তু শাল্‌হ, যখন নিজেরাই জানিবেন যে, এইসব ধর্ম কুশল, এইগুলি নির্দোষ, এইগুলি বিজ্ঞজন প্রশংসিত, এইগুলি সম্পাদিত হইলে, গৃহীত হইলে হিতাবহ ও সুখ উৎপন্ন হইবে, তখনই শাল্‌হ আপনারা এইগুলি সম্পাদন করিয়া তাহাতে অভিরমিত হইবেন।”

৮. শাল্‌হ, আপনাদের কী মনে হয়? লোভহীনতা আছে তো? “হ্যাঁ ভদন্ত, আছে।” “শাল্‌হ, আমি ইহাকে অনভিধ্যা বলি। শাল্‌হ, অলুব্ধ লোভশূন্য ব্যক্তি কি প্রাণিহত্যা বিরত হয় না, অদত্তবস্তু গ্রহণ বিরত হয় না, পরদার গমন বিরত হয় না, মিথ্যা ভাষণ বিরত হয় না এবং পরকেও কি তাহা হইতে বিরত করে না যাহা দীর্ঘকালের জন্য তাহার হিত ও সুখ সাধন করে?” “হ্যাঁ ভদন্ত।”

৯. “হে শাল্‌হ, আপনাদের কী মনে হয়? দ্বেষশূন্যতা আছে তো?” “হ্যাঁ ভদন্ত।” “শাল্‌হ, আমি ইহাকে অব্যাপাদ বা দ্বেষহীনতা নামে অভিহিত করি। শাল্‌হ, বিদ্বেষশূন্য দ্বেষমুক্ত ব্যক্তি কি প্রাণিহত্যা বিরত হয় না, অদত্তবস্তু গ্রহণ বিরত হয় না, পরদার গমন বিরত হয় না, মিথ্যাভাষণ বিরত হয় না এবং পরকেও কি তাহা হইতে বিরত করে না যাহা দীর্ঘকালের জন্য তাহার হিত ও সুখ সাধন করে?” “হ্যাঁ ভদন্ত।”

১০. “হে শাল্‌হ, আপনাদের কী মনে হয়? অমোহ আছে তো? “হ্যাঁ ভদন্ত, আছে।” “আমি ইহাকে বিদ্যা বলি। শাল্‌হ, অমূঢ় বিদ্যাযুক্ত ব্যক্তি কি প্রাণিহত্যা বিরত হয় না, অদত্তবস্তু গ্রহণ বিরত হয় না, পরদার গমন বিরত হয় না, মিথ্যাভাষণ বিরত হয় না এবং পরকেও কি তাহা হইতে বিরত করে না যাহা দীর্ঘকালের জন্য তাহার হিত ও সুখ সাধন করে?” “হ্যাঁ ভদন্ত।”

১১. “হে শাল্‌হ, আপনাদের কি মনে হয়, এইগুলি কি কুশল না অকুশল?” “ভদন্ত, কুশল।” দোষাবহ না নির্দোষ?” “ভদন্ত, নির্দোষ।” “বিজ্ঞজন গর্হিত না প্রশংসিত?” “ভদন্ত, বিজ্ঞজন প্রশংসিত।” এইগুলি সম্পাদিত ও কৃত হইলে কি হিত ও সুখ সাধন করে, না অহিত ও অসুখ সাধন করে?” “ভদন্ত, হিত ও সুখ সাধন করে।”

১২. “হে শাল্‌হ, তাই আপনাদের প্রতি আমার উক্তি হইল-জনশ্রুতিতে কোনো মতবাদ গ্রহণ করিবেন না, পুরুষ পরস্পরাগত বলিয়া বিশ্বাস করিবেন না, ইহা এইরূপ বলিয়া অন্ধ বিশ্বাসে বিভ্রান্ত হইবেন না, শাস্ত্রোক্তি বলিয়া মানিয়া নিবেন না, তর্ক প্রসূত মতে আস্থা স্থাপন করিবেন না, অনুমানবশত কোনো বিষয় গ্রহণ করিবেন না, নিজের মতের সঙ্গে সঙ্গতি আছে বলিয়া সত্য বলিয়া গ্রহণ করিবেন না, গুরুজনের প্রতি শ্রদ্ধাবশত কোনো মতবাদে বিশ্বাসী হইবেন না। কিন্তু শাল্‌হ, যখন নিজেরাই জানিবেন যে, এইসব ধর্ম কুশল, এইগুলি নির্দোষ, এইগুলি বিজ্ঞজন প্রশংসিত, এইগুলি সম্পাদিত হইলে, গৃহীত হইলে হিতাবহ ও সুখ উৎপন্ন হইবে, তখনই শাল্‌হ আপনারা এইগুলি সম্পাদন করিয়া তাহাতে অভিরমিত হইবেন। ওই সমস্ত উক্তির পিছনে আমার এই যুক্তি।”

১৩. “হে শাল্‌হ যখন আর্যশ্রাবক লোভহীন, বিদ্বেষহীন, মোহহীন, জ্ঞানসম্পন্ন আত্ম-সংযত স্মৃতিযুক্ত মৈত্রীচিত্ত, করুণা-চিত্ত, মুদিতাচিত্ত, উপেক্ষাশীল হন তিনি সমগ্র জগৎকে বিপুল অপ্রমাণ মৈত্রীধারায় পৱাবিত করিয়া একদিক পূর্ণ করিয়া অবস্থান করেন, তথা দ্বিতীয়, তৃতীয় ও চতুর্থ দিকও। তদ্রূপ উর্ধ্ব, অধঃ, তির্যক সর্বত্র সর্ব প্রকার সর্বাবস্থায় জগৎ পূর্ণ করিয়া উপেক্ষা-সহগত চিত্তে বিপুল ও অপ্রমাণ মৈত্রী পোষণ করিয়া বিহার করেন। এইরূপে তিনি যথার্থই জানেন যে হীন অবস্থা আছে, উত্তম আছে, এই সংজ্ঞা হইতে নিষ্কৃতি আছে। যখন তিনি এইরূপ জানেন, এইরূপ প্রত্যক্ষ করেন তাঁহার মন কামাসব হইতে মুক্ত হয়, ভবাসব হইতে মুক্ত হয়, চিত্ত অবিদ্যাসব হইতে মুক্ত হয়। এইভাবে বিমুক্ত হইয়া তাঁহার এই জ্ঞান উৎপন্ন হয় যে, তিনি মুক্ত এবং তিনি আশ্বস্ত হন যে তাঁহার পুনর্জন্ম নিরুদ্ধ হইয়াছে, ব্রহ্মচর্য উদ্‌যাপিত, করণীয় কৃত, এইরূপ অবস্থা তাঁহার আর হইবে না। ইহাও তাঁহার উপলব্ধি হয় যে-পূর্বে আমার লোভ ছিল, ইহা ছিল অকুশল, এখন ইহা আর নাই, ইহা কুশল। পূর্বে আমার বিদ্বেষ ছিল, ইহা অকুশল। এখন ইহা আর নাই। ইহা কুশল। পূর্বে আমি মোহিত হইতাম। ইহা ছিল অকুশল। বর্তমানে ইহা আর বিদ্যমান নাই, ইহা কুশল। এইরূপে তিনি ইহজীবনেই তৃষ্ণামুক্ত, মুক্ত, শান্ত হইয়াছেন। তিনি নিজে ব্রহ্ম হইয়া সুখ অনুভব করেন এবং তাহাতে অবস্থান করেন।”

৭. আলোচ্য বিষয় সূত্র
৬৮. ১. “হে ভিক্ষুগণ, কথাবস্তু (আলোচ্য বিষয়) এই ত্রিবিধ। ত্রিবিধ কী কী? “হে ভিক্ষুগণ, কেহ অতীত সম্পর্কে বলিতে পারে, এইরূপ অতীতে ছিল” অথবা যে-কোনো ব্যক্তি ভবিষ্যৎ সম্পর্কে বলিতে পারে, “এইরূপ ভবিষ্যতে হইতে পারে।” অথবা যে-কোনো লোক বর্তমান সম্পর্কে বলিতে পারে, “এইরূপ এখন বর্তমান আছে।”

২. “হে ভিক্ষুগণ, কোনো ব্যক্তি আলাপে দক্ষ বা অদক্ষ তাহা অপ্রকাশিত থাকিতে পারে। হে ভিক্ষুগণ, এই ব্যক্তিকে যদি প্রশ্ন জিজ্ঞাসা করা হয় তাহা সে প্রশ্নের প্রয়োজনীয় নিরপেক্ষ উত্তর প্রদান করে না, প্রশ্নের উপযোগী বিবেচনাপ্রসূত উত্তর প্রদান করে না, প্রশ্নের উপযোগী প্রতি প্রশ্ন দ্বারা উত্তর প্রদান করে না এবং পরিত্যাজ্য প্রশ্ন পরিত্যাগ করে না-ভিক্ষুগণ, এইরূপ ব্যক্তি কথোপকথনে অদক্ষ।

হে ভিক্ষুগণ, যদি কোনো ব্যক্তিকে প্রশ্ন জিজ্ঞাসা করা হয়, সে যদি ব্যাখ্যার যোগ্য প্রশ্ন যথাযথ ব্যাখ্যা করে, যথাযথ বিশ্লেষণপূর্বক ব্যাখ্যা করে, প্রতি প্রশ্নযোগ্য প্রশ্ন প্রতি প্রশ্ন দ্বারা যথাযথ ব্যাখ্যা করে, পরিত্যাজ্য প্রশ্ন পরিত্যাগ করে তাহা হইলে হে ভিক্ষুগণ, সে কথোপকথনে দক্ষ ব্যক্তি।

৩. পুনঃ হে ভিক্ষুগণ, কোনো ব্যক্তি আলাপনে দক্ষ বা অদক্ষ তাহা অপ্রকাশিত থাকিতে পারে। যদি এই ব্যক্তি প্রশ্ন জিজ্ঞাসিত হইয়া সঠিক বা ভুল কোনো প্রকার উপসংহার প্রদান না করে, অনুমান অনুসরণ না করে, স্বীকৃত যুক্তি অনুসরণ না করে, স্বাভাবিক পদ্ধতি মানিয়া না চলে এইরূপ ক্ষেত্রে হে ভিক্ষুগণ, এই ব্যক্তি আলাপে অদক্ষ। কিন্তু সে যদি যথাযথ এইসব করে সে আলাপে দক্ষ।

৪. পুনঃ হে ভিক্ষুগণ, কোন ব্যক্তি আলাপে দক্ষ বা অদক্ষ তাহা অপ্রকাশিত থাকিতে পারে। যে ব্যক্তি কোনো প্রশ্ন জিজ্ঞাসিত হইয়া অন্য একটি প্রশ্ন দ্বারা মূল প্রশ্নটি এড়াইয়া যায়, অথবা বিষয় হইতে বাদ দেয় অথবা বিরক্তি, বিদ্বেষ এবং মুখভারিতা প্রকাশ করে এই ক্ষেত্রে হে ভিক্ষুগণ, সে আলাপে অদক্ষ। কিন্তু সে যদি এইগুলি না করে তাহা হইলে সেই আলাপে দক্ষ।

৫. পুনঃ হে ভিক্ষুগণ, কোন ব্যক্তি আলাপে দক্ষ বা অদক্ষ তাহা অপ্রকাশিত থাকিতে পারে। যে ব্যক্তি প্রশ্ন জিজ্ঞাসিত হইয়া তিরস্কার করে এবং প্রশ্নকারীকে দমন করে, বিদ্রূপ করে, আধ আধ কথা বলাতে দোষ দর্শন করে, সে আলাপে অদক্ষ। যদি প্রশ্ন জিজ্ঞাসিত হইয়া প্রশ্নকারীকে তিরস্কার না করে, দমন না করে, আধ আধ কথা বলাতে দোষ দর্শন না করে তাহা হইলে সে আলাপে দক্ষ।

৬. হে ভিক্ষুগণ, কোনো ব্যক্তি আলাপের দ্বারা আশ্বস্ত কি অনাশ্বস্ত তাহা অপ্রকাশিত থাকিতে পারে। যে শ্রবণ করে না সে অনাশ্বস্ত। যে শ্রবণ করে সে আশ্বস্ত। সে আশ্বস্ত হইয়া একটি বিষয় উপলব্ধি করে, ভালোভাবে হৃদয়ঙ্গম করে, কোনো বিষয় পরিত্যাগ করে, কোনো বিষয় প্রত্যক্ষ করে। সে এইভাবে কোনো বিষয় উপলব্ধি করিয়া, কোনো বিষয় হৃদয়ঙ্গম করিয়া, কোনো বিষয় পরিত্যাগ করিয়া, কোনো বিষয় প্রত্যক্ষ করিয়া সম্যক বিমুক্তি লাভ করে। হে ভিক্ষুগণ, তাহাতেই আলাপের লাভ, চিন্তার লাভ, আশ্বস্ততার লাভ, উপদেশ শ্রবণের লাভ যেমন-লোভ ব্যতীত চিত্তের বিমুক্তি।”

৭. “যাহারা কোপজনিত বিরুদ্ধ বাক্য দ্বারা অভিনিবিষ্ট হইয়া উদ্ধত, গর্বিতভাবে পরস্পরের ছিদ্রান্বেষণকারী তাহারাই অনার্যগুণ লিপ্ত হইয়া আলাপ সালাপ করিয়া থাকে।

কোনো কোনো ব্যক্তি পরস্পর আলাপ সময়ে দুর্ভাষিত, বিস্‌খলিত বা অল্পমাত্র মুখ নিঃসৃত, অল্পমাত্র প্রমাদকর ও পরাজয়জনিত বাক্যে সন্তোষ লাভ করিয়া থাকে, কিন্তু আর্য সজ্জনগণ, সেইরূপ বাক্য ব্যবহার করেন না এবং বাক্যজনিত সামান্য দোষকে ন্যস্ত করিয়া সন্তোষ লাভ করিতেও চাহেন না।

যদি পণ্ডিত ব্যক্তি সময় বুঝিয়া কথা বলিতে ইচ্ছা করেন তিনি যাহা ধর্ম প্রতিসংযুক্ত আর্য চরিত কথা তাহাই বলিয়া থাকেন অবিরুদ্ধবাদী বা অক্রোধ, অনভিমানী পণ্ডিত ব্যক্তি উপাদান বিরহিত অনুদ্ধত চিত্ত দ্বারা অবৈরতাজনক ও রাগ-দ্বেষ-মোহ সাহস বশে সাহস না করিয়া অসাহসকর বা পাপক্রোধ বিহীন যেই বাক্য সেই বাক্যেই বলেন। পণ্ডিত সুজন ঈর্ষাপরবশ না হইয়া ভালমন্দ জ্ঞাত হওত কোনো কোনো বাক্য বলিয়া থাকেন এবং সুভাষিত বাক্য অনুমোদন করেন, কদাচ দুর্ভাষিত বাক্যে সম্মতি জ্ঞাপন বা অবসাদন করেন না।

কদাচ উপারম্ভ বা সরোষপূর্ণ বাক্য শিখিবে না, সামান্য মুখস্খলিত বাক্য গ্রহণ করিবে না, বাক্যের উপর বাক্য চাপিয়া দিবে না। এক কথাতে অন্য কথা দ্বারা মর্দন বা কাটাকাটি করিবে না এবং সত্য মিথ্যা সংযুক্ত বাক্য বলিবে না।

সাধু পুরুষগণ, মন্ত্রণা জ্ঞাতার্থ ও আনন্দার্থ হইয়া থাকে, আর্যগণ, এইরূপ মন্ত্রণাই করিয়া থাকেন, জ্ঞানদায়ক ও আনন্দদায়ক বিষয়ই আর্যদিগের মন্ত্রণা; মেধাবী ব্যক্তি ইহা জানিয়া মানগর্বিতভাবে মন্ত্রণা বা বাক্যালাপ করেন না।”

৮. অন্যতীর্থিয় সূত্র
৬৯. ১. “হে ভিক্ষুগণ, অন্য তীর্থিয় পরিব্রাজকগণ যদি এইরূপ জিজ্ঞাসা করেন : “বন্ধুগণ, ধর্ম তিন প্রকার। কী কী? রাগ, দ্বেষ ও মোহ। বন্ধুগণ, ধর্ম এই তিন প্রকার। এই ত্রিবিধ বিষয়ের মধ্যে কী বিভেদ, বিশেষ কী বৈশিষ্ট্য, কী পার্থক্য?” এইরূপ জিজ্ঞাসিত হইয়া হে ভিক্ষুগণ, তোমরা সেই অন্য তীর্থিয় পরিব্রাজকগণকে কী ব্যাখ্যা করিবে? “ভদন্ত, আমাদের জন্য ভগবান এই বিষয়ে মূল, ভগবান আমাদের পথ প্রদর্শক, ভগবানই আশ্রয়। আমাদের জন্য উত্তম হয় ভগবান যাহা বলিয়াছেন যদি তাহার অর্থ ব্যাখ্যা করেন। ভগবানের ভাষণ ভিক্ষুগণ, ধারণ করিবেন।”

“তাহা হইলে ভিক্ষুগণ, শ্রবণ কর, মন সংযম কর, আমি ভাষণ করিতেছি।” ভিক্ষুগণ উত্তরে বলিলেন, “ভদন্ত, তাই হউক।” ভগবান বলিলেন :

“হে ভিক্ষুগণ, অন্য তীর্থিয় পরিব্রাজকেরা যদি জিজ্ঞাসা করেন, ধর্ম তিন প্রকার। তিন প্রকার কী কী? রাগ, দ্বেষ, মোহ। আবুসো, ধর্ম এই তিন প্রকার। আবুসো, এই ত্রিবিধ ধর্মের মধ্যে কী ভেদ, কী বৈশিষ্ট্য, কী পার্থক্য?” এইরূপ জিজ্ঞাসিত হইলে ভিক্ষুগণ, তোমরা অন্য তীর্থিয় পরিব্রাজকগণকে এইরূপ ব্যাখ্যা করিবে : হে বন্ধুগণ, রাগ সামান্য পরিমাণে নিন্দিত, ধীরে পরিবর্তনীয়, দ্বেষ অধিক দোষাবহ কিন্তু দ্রুত পরিবর্তনীয়, মোহ অধিক দোষাবহ কিন্তু ধীরে পরিবর্তনীয়।

২. কিন্তু বন্ধু, কী কারণে অনুৎপন্ন রাগ উৎপন্ন হয়, উৎপন্ন রাগ উত্তরোত্তর বৃদ্ধি পায়, বৈপুল্য প্রাপ্ত হয়? “শুভ নিমিত্তবশত”। অজ্ঞানপূর্বক শুভ নিমিত্তবশত অনুৎপন্ন রাগ উৎপন্ন হয় এবং উৎপন্ন রাগের বৃদ্ধি ও বৈপুল্য ঘটে। আবুসো, ইহাই অনুৎপন্ন রাগের উৎপত্তির এবং উৎপন্ন রাগের বৃদ্ধির বিপুলতার কারণ।

৩. “আবুসো, কী কারণে অনুৎপন্ন দ্বেষ উৎপন্ন হয়, উৎপন্ন দ্বেষ উত্তরোত্তর বৃদ্ধি পায়, বৈপুল্য ঘটে? পটিঘ (ক্রোধ) নিমিত্তবশত। পটিঘ নিমিত্তে অজ্ঞানবশত অনুৎপন্ন দ্বেষ উৎপন্ন হয় ও উৎপন্ন দ্বেষ বৃদ্ধি ও বৈপুল্য প্রাপ্ত হয়। আবুসো, এই কারণে অনুৎপন্ন দ্বেষ উৎপন্ন হয়, উৎপন্ন দ্বেষ উত্তরোত্তর বৃদ্ধি পায়, বৈপুল্য ঘটে, প্রতিঘ (ক্রোধ) নিমিত্তবশত; প্রতিঘনিমিত্ত অজ্ঞানবশত অনুৎপন্ন দ্বেষ উৎপন্ন হয় ও উৎপন্ন দ্বেষ বৃদ্ধি ও বৈপুল্য প্রাপ্ত হয়।

৪. বন্ধুগণ, কী কারণে অনুৎপন্ন মোহ উৎপন্ন হয়, উৎপন্ন মোহ উত্তরোত্তর বৃদ্ধি ও বৈপুল্য প্রাপ্ত হয়? “অজ্ঞানবশত।” অজ্ঞানবশত অনুৎপন্ন মোহ উৎপন্ন হয়, উৎপন্ন মোহ বৃদ্ধি ও বৈপুল্য প্রাপ্ত হয়। আবুসো, এই কারণে অনুৎপন্ন মোহ উৎপন্ন হয়, উৎপন্ন মোহ উত্তরোত্তর বৃদ্ধি পায়, বৈপুল্য ঘটে, পটিঘ (ক্রোধ) নিমিত্তবশত; পটিঘ নিমিত্তে অজ্ঞানবশত অনুৎপন্ন মোহ উৎপন্ন হয় ও উৎপন্ন মোহ বৃদ্ধি ও বৈপুল্য প্রাপ্ত হয়।

৫. আবুসো, কী কারণে অনুৎপন্ন রাগ উৎপন্ন হয় না এবং উৎপন্ন রাগ পরিত্যক্ত হয়? “অশুভ নিমিত্ত গ্রহণবশত।” অশুভ নিমিত্তকে জ্ঞানপূর্বক গ্রহণবশত অনুৎপন্ন রাগ উৎপন্ন হয় না এবং উৎপন্ন রাগ পরিত্যক্ত হয়। আবুসো, এই কারণেই অনুৎপন্ন উৎপন্ন হয় না এবং উৎপন্ন দ্বেষ পরিত্যক্ত হয়? “অশুভ নিমিত্ত গ্রহণবশত।” অশুভ নিমিত্তকে জ্ঞানপূর্বক গ্রহণবশত অনুৎপন্ন রাগ উৎপন্ন হয় না এবং উৎপন্ন রাগ পরিত্যক্ত হয়।

৬. আবুসো, কী কারণে অনুৎপন্ন দ্বেষ উৎপন্ন হয় না এবং উৎপন্ন দ্বেষ পরিত্যক্ত হয়? “মৈত্রী চিত্তবিমুক্তিবশত।” মৈত্রীচিত্ত-বিমুক্তিকে জ্ঞানপূর্বক গ্রহণবশত অনুৎপন্ন দ্বেষ উৎপন্ন হয় না এবং উৎপন্ন দ্বেষ প্রহীন হয়। আবুসো, এইভাবে অনুৎপন্ন দ্বেষ উৎপন্ন হয় না এবং উৎপন্ন দ্বেষ পরিত্যক্ত হয়? “মৈত্রীচিত্ত-বিমুক্তিবশত।” মৈত্রীচিত্ত-বিমুক্তিকে জ্ঞানপূর্বক গ্রহণবশত অনুৎপন্ন দ্বেষ উৎপন্ন হয় না এবং উৎপন্ন দ্বেষ প্রহীন হয়।

৭. আবুসো, কী কারণে অনুৎপন্ন মোহ উৎপন্ন হয় না এবং উৎপন্ন মোহ পরিত্যক্ত হয়? “জ্ঞানপূর্বক গ্রহণবশত”। জ্ঞানপূর্বক গ্রহণবশত অনুৎপন্ন মোহ উৎপন্ন হয় না এবং উৎপন্ন মোহ প্রহীন হয়। আবুসো, এই কারণে বা হেতুতে উৎপন্ন মোহ উৎপন্ন হয় না এবং উৎপন্ন মোহ পরিত্যক্ত হয়। “মৈত্রী চিত্তবিমুক্তিবশত।” মৈত্রীচিত্ত-বিমুক্তিকে জ্ঞানপূর্বক গ্রহণবশত অনুৎপন্ন মোহ উৎপন্ন হয় না এবং উৎপন্ন মোহ প্রহীন হয়।”

৯. অকুশল মূল সূত্র
৭০. ১. “হে ভিক্ষুগণ, অকুশল মূল এই তিন প্রকার। তিন কী কী? লোভ, দ্বেষ, মোহ। লোভ অকুশল। লোভাতুর ব্যক্তি কায়িক, বাচনিক, মানসিক যে কর্ম সম্পাদন করুক না কেন তাহা দোষজনক। লুব্ধক লোভাভিভূত অসংযত চিত্ত অপরকে অন্যায়ভাবে শাস্তি দ্বারা, বন্দী করিয়া, সম্পত্তির ক্ষতি করিয়া, নিন্দা, নির্বাসন দ্বারা দুঃখ প্রদান করে যেন “জোর যাহার মুল্লুক তাহার”। ইহা অকুশল। এইভাবে এইসব মন্দ অবস্থা লোভজাত, লোভ সংযুক্ত, লোভ হইতে উৎপন্ন, লোভ তাহার মধ্যে বিদ্যমান।

২. হে ভিক্ষুগণ, দ্বেষ অকুশল। বিদ্বেষপরায়ণ ব্যক্তি কায়িক, বাচনিক, মানসিক যে কর্মই সম্পাদন করুক না কেন অসংযত চিত্তে অপরকে অন্যায়ভাবে শাস্তি দ্বারা, বন্দী করিয়া, সম্পত্তির ক্ষতি করিয়া, নিন্দা, নির্বাসন দ্বারা দুঃখ প্রদান করে যেন “জোর যাহার বাক্য তাহার”। তাহা অকুশল। এইভাবে বিভিন্ন প্রকার দ্বেষজ অকুশল দ্বেষজাত, দ্বেষসংযুক্ত, দ্বেষ হইতে উৎপন্ন, দ্বেষ তাহার মধ্যে বিদ্যমান।

৩. হে ভিক্ষুগণ, মোহ অকুশল। মোহাভিভূত ব্যক্তি কায়িক, বাচনিক, মানসিক যে কর্মই সম্পাদন করুক না কেন ইহা অকুশল। এইভাবে বিভিন্ন মন্দ অবস্থা মোহজাত, মোহসংযুক্ত, মোহ হইতে উৎপন্ন, মোহের ফল তাহার মধ্যে বিদ্যমান।

৪. অধিকন্তু ভিক্ষুগণ, এইরূপ ব্যক্তি অকালবাদী, অসত্যবাদী, অনর্থবাদী (যে ধর্মের বিরোধ উক্তি করে), অবিনয়বাদী বলিয়া কথিত। কেন সে এইভাবে কথিত হয়? কারণ সে অপরকে অন্যায়ভাবে শাস্তি, বন্ধন, সম্পদের ক্ষতি, গালি ও নির্বাসন প্রদান করিয়া দুঃখ প্রদান করে যেন “জোর যাহার বাক্য তাহার।” যখন সে সত্যের সম্মুখীন হয় সে তাহা অস্বীকার করে, ইহা উপলব্ধি করে না। যখন মিথ্যার সম্মুখীন হয় সে বিজড়িত হইতে চেষ্টা করে না এই বলিয়া, “ইহা ভিত্তিহীন, ইহা মিথ্যা।” সেই কারণে সে অকালবাদী, অসত্যবাদী, অনর্থবাদী, অবিনয়বাদী বলিয়া কথিত।

এইরূপ ব্যক্তি লোভজ পাপ-অকুশল দ্বারা অসংযত চিত্ত হইয়া ইহজীবনেই সবিঘাত, সউপায়াস, সপরিদাহ দুঃখ ভোগ করে এবং দেহ ভেদে মৃত্যুর পর তাহার দুর্গতি অবধারিত। এইরূপ ব্যক্তি দ্বেষজ পাপ-অকুশল দ্বারা অসংযত চিত্ত হইয়া ইহজীবনেই সবিঘাত, সউপায়াস, সপরিদাহ দুঃখ ভোগ করে এবং দেহ ভেদে মৃত্যুর পর তাহার দুর্গতি অবধারিত। এইরূপ ব্যক্তি মোহজ পাপ-অকুশল দ্বারা অসংযত চিত্ত হইয়া ইহজীবনেই সবিঘাত, সউপায়াস, সপরিদাহ দুঃখ ভোগ করে এবং দেহ ভেদে মৃত্যুর পর তাহার দুর্গতি অবধারিত।

৫. যেমন হে ভিক্ষুগণ, শাল বা ধব বা ফন্দন এই তিন প্রকার মালুবালতা আক্রান্ত এবং আবৃত করা হইলে দুঃখের কারণ হয়, ধ্বংসের কারণ হয়, দুঃখপূর্ণ পরিণতি হয়, তদ্রূপ ভিক্ষুগণ, এইরূপে লোভজ-দ্বেষজ-মোহজ পাপ-অকুশল দ্বারা অসংযত চিত্ত ব্যক্তি ইহজীবনে ঘাতপূর্ণ, উপায়াস, পরিদাহপূর্ণ দুঃখ ভোগ করে এবং মৃত্যুর পর তাহার দুর্গতি অবধারিত।

৬. হে ভিক্ষুগণ, কুশলের মূল এই তিন প্রকার। তিন কী কী? অলোভ কুশলের মূল. অদ্বেষ কুশলের মূল, অমোহ কুশলের মূল।

হে ভিক্ষুগণ, লোভশূন্য ব্যক্তি কায়িক, বাচনিক, মানসিক যে-কোনো কর্ম সম্পাদন করুক না কেন তাহা দোষাবহ নহে। অলুব্ধ, সংযত চিত্ত, লোভে অনভিভূত হইয়া অপরকে অন্যায়ভাবে শাস্তি দ্বারা, বন্দী করিয়া, সম্পদের ক্ষতি করিয়া, নিন্দা, নির্বাসন দ্বারা দুঃখ প্রদান করে না যেন “জোর যাহার বাক্য তাহার” হয় না, ইহা কুশল। এইভাবে এই কুশল অলোভজাত, অলোভযুক্ত, অলোভ হইতে উৎপন্ন, অলোভের ফল তাহার মধ্যে বিদ্যমান।

৭. হে ভিক্ষুগণ, অদ্বেষ কুশলের মূল। বিদ্বেষহীন ব্যক্তি কায়িক, বাচনিক, মানসিক যে-কোনো কর্ম সম্পাদন করুক না কেন তাহা দোষাবহ নহে। অদ্বেষ, সংযত চিত্ত, দ্বেষে অনভিভূত হইয়া অপরকে অন্যায়ভাবে শাস্তি দ্বারা, বন্দী করিয়া, সম্পদের ক্ষতি করিয়া, নিন্দা, নির্বাসন দ্বারা দুঃখ প্রদান করে না যেন “জোর যাহার বাক্য তাহার” হয় না, ইহা কুশল। এইভাবে এই কুশল অদ্বেষজাত, অদ্বেষযুক্ত, অদ্বেষ হইতে উৎপন্ন, অদ্বেষের ফল তাহার মধ্যে বিদ্যমান।

৮. হে ভিক্ষুগণ, অমোহ কুশলের মূল। মোহশূন্য ব্যক্তি কায়িক, বাচনিক, মানসিক যে-কোনো কর্ম সম্পাদন করুক না কেন তাহা দোষাবহ নহে। অমোহ, সংযত চিত্ত, মোহে অনভিভূত হইয়া অপরকে অন্যায়ভাবে শাস্তি দ্বারা, বন্দী করিয়া, সম্পদের ক্ষতি করিয়া, নিন্দা, নির্বাসন দ্বারা দুঃখ প্রদান করে না যেন “জোর যাহার বাক্য তাহার” হয় না, ইহা কুশল। এইভাবে এই কুশল অমোহজাত, অমোযুক্ত, অমোহ হইতে উৎপন্ন, অমোহের ফল তাহার মধ্যে বিদ্যমান।

৯. অধিকন্তু ভিক্ষুগণ, এইরূপ ব্যক্তি কালবাদী, সত্যবাদী, অর্থবাদী, বিনয়বাদী হিসেবে কথিত। কেন সে এইভাবে কথিত হয়? কারণ সে অন্যায়ভাবে অপরকে শাস্তি দ্বারা, বন্দী করিয়া সম্পত্তির ক্ষতি করিয়া, তিরস্কার, নির্বাসন দ্বারা দুঃখ প্রদান করে না, “জোর যাহার বাক্য তাহার” হয় না। যখন সে সত্যের সাথে সম্মুখীন হয় সে ইহা উপলব্ধি করে এবং ইহা অস্বীকার করে না। যখন মিথ্যার সাথে মুখোমুখি হয় সে ইহা বলিয়া বিজড়িত হইতে চেষ্টা করে, “ইহা ভিত্তিহীন, ইহা মিথ্যা।” এই কারণে এইরূপ ব্যক্তি যথাবাদী, সত্যবাদী, অর্থবাদী, বিনয়বাদী হিসেবে অভিহিত।

১০. হে ভিক্ষুগণ, এইরূপ ব্যক্তির লোভজ পাপ-অকুশল প্রহীন হইয়াছে, মূল ছিন্ন হইয়াছে, ছিন্ন তালবৃক্ষ সদৃশ হইয়াছে। পুনর্জন্মের অতীত হইয়াছে, ভবিষ্যতে পুনরুৎপত্তির হেতু বিনষ্ট হইয়াছে। ইহজীবনে সে সুখে অতিবাহিত করে, ঘাতবিহীন, উপায়াসহীন, পরিদাহহীন হয়। ইহজীবনেই সে পরিনির্বাণ লাভ করে। দ্বেষজ পাপ-অকুশল প্রহীন হইয়াছে, মূল ছিন্ন হইয়াছে, ছিন্ন তালবৃক্ষ সদৃশ হইয়াছে। পুনর্জন্মের অতীত হইয়াছে, ভবিষ্যতে পুনরুৎপত্তির হেতু বিনষ্ট হইয়াছে। ইহজীবনে সে সুখে অতিবাহিত করে, ঘাতবিহীন, উপায়াসহীন, পরিদাহহীন হয়। ইহজীবনেই সে পরিনির্বাণ লাভ করে। মোহজ পাপ-অকুশল প্রহীন হইয়াছে, মূল ছিন্ন হইয়াছে, ছিন্ন তালবৃক্ষ সদৃশ হইয়াছে। পুনর্জন্মের অতীত হইয়াছে, ভবিষ্যতে পুনরুৎপত্তির হেতু বিনষ্ট হইয়াছে। ইহজীবন সে সুখে অতিবাহিত করে, ঘাতবিহীন, উপায়াসহীন, পরিদাহহীন হয়। ইহজীবনেই সে পরিনির্বাণ লাভ করে।

১১. যেমন ভিক্ষুগণ, শালবৃক্ষ বা ধব বা ফন্দন বৃক্ষ তিন প্রকার মালুবালতা (পরগাছা) দ্বারা আক্রান্ত হয়। অতঃপর কোনো পুরুষ কুদালসহ আসে এবং সেই মালুবালতার মূল ছেদন করিয়া ফেলে। সমূলে কাটিয়া সে চতুর্দিকে একটি পরিখা খনন করে। এইরূপ করিয়া সে শিকড়টি উপড়াইয়া ফেলে যদিও সেইগুলি উষীড় আঁশ সদৃশ। তৎপর সে মালুবলতাটি কাটিয়া টুকরা করিয়া ফেলে। সেই টুকরাগুলি পুনঃ টুকরা টুকরা করে। সেই টুকরাগুলিকে সে বাতাসে ও রৌদ্রে শুকায়। তৎপর সেইগুলিকে আগুন দিয়া জ্বালাইয়া ফেলে এবং ছাই দ্বারা স্তূপ তৈরি করে! এইরূপ করিয়া সে প্রচণ্ড বাতাসে ছাই হইতে তুষ উড়াইয়া দেয় অথবা সেইগুলিকে খরস্রোতা নদীতে ভাসাইয়া দেয়। হে ভিক্ষুগণ, সেই মালুবালতা এইভাবে সমূলে কাটিয়া ছিন্নতালবৃক্ষ সদৃশ করা হইলে পুনঃ উৎপন্ন হইতে পারে না, ভবিষ্যতে গজাইতে পারে না।

তদ্রূপ হে ভিক্ষুগণ, এই ব্যক্তির লোভজ পাপ-অকুশল, দ্বেষজ পাপ-অকুশল, মোহজ পাপ-অকুশল পরিত্যক্ত হইয়াছে, সমূলে বিনষ্ট হইয়াছে। ছিন্নতালবৃক্ষ সদৃশ হইয়াছে, পুনরায় জন্ম লাভ করিতে পারে না। ইহজীবনে সে সুখে বাস করে। ঘাতবিহীন, উপায়াসবিহীন, পরিদাহবিহীন হইয়া ইহজীবনেই সে মুক্ত হয়। হে ভিক্ষুগণ, এইগুলিই ত্রিবিধ কুশল মূল।”

১০. উপোসথ সূত্র
৭১. ১. “আমি এইরূপ শুনিয়াছি। এক সময় ভগবান শ্রাবস্তীর পূর্বারামে মিগারমাতার প্রাসাদে অবস্থান করিতেছিলেন। সেই সময় বিশাখা মিগারমাতা উপোসথ দিবসে ভগবান যেখানে ছিলেন তথায় উপস্থিত হন, উপস্থিত হইয়া ভগবানকে অভিবাদন করিয়া একপ্রান্তে উপবেশন করেন। একপ্রান্তে উপবিষ্ট মিগারমাতা বিশাখাকে ভগবান এইরূপ বলেন, “বিশাখে, আপনি অপরাহ্নে আসিলেন যে?” “ভদন্ত, আমি আজ উপোসথ পালন করিতেছি।” “বিশাখে, উপোসথ তিন প্রকার। কী কী? গোপালক উপোসথ, নির্গ্রন্থ উপোসথ, আর্য উপোসথ।”

২. হে বিশাখে, গোপালক উপোসথ কিরূপ? বিশাখে, সায়াহ্ন সময়ে যেমন গোপালক গরুর মালিককে গরুগুলি ফেরৎ দিয়া এইরূপ চিন্তা করে : অদ্য গোসমূহ অমুক অমুক স্থানে চড়িয়াছে এবং অমুক অমুক স্থানে জল পান করিয়াছে। আগামীকল্য অমুক অমুক স্থানে গরুগুলি চড়িবে এবং অমুক অমুক স্থানে জল পান করিবে। তদ্রূপ হে বিশাখে, কোনো কোনো উপোসথিকও এইরূপ চিন্তা করে : আমি আজ এই এই খাদ্য ভোজন করিয়াছি। আগামীকল্য আমি এইরূপ এইরূপ খাদ্য খাইব, এইরূপ এইরূপ ভোজ্য ভোজন করিব। সে এইরূপ লোভসহগত চিত্তে বাস করে। হে বিশাখে, গোপালক উপোসথ এইরূপ। এইরূপ উপোসথ মহা ফলদায়ক হয় না, মহা আনিশংস প্রদায়ী হয় না, ইহা উজ্জ্বল ফলসম্পন্ন হয় না, মহা দীপ্তিমান হয় না।

৩. হে বিশাখে, নির্গ্রন্থ উপোসথ কিরূপ? বিশাখে, নির্গ্রন্থ নামে এক শ্রমণ সম্প্রদায় আছেন যাঁহারা তাঁহাদের শ্রাবকদিগকে এইরূপ উপদেশ দেন, “ওহে শ্রাবক, পূর্বদিকে শত যোজনের মধ্যে যেইসব প্রাণী আছে তাহাদের প্রতি লোষ্ট্র নিক্ষেপ করিবে না, পশ্চিমদিকে শত যোজনের মধ্যে যেইসব প্রাণী আছে তাহাদের প্রতি লোষ্ট্র নিক্ষেপ করিবে না। উত্তরদিকে শত যোজনের মধ্যে যেইসব প্রাণী আছে তাহাদের প্রতি লোষ্ট্র নিক্ষেপ করিবে না, দক্ষিণ দিকে শত যোজনের মধ্যে যেইসব প্রাণী আছে তাহাদের প্রতি লোষ্ট্র নিক্ষেপ করিবে না।” এইভাবে তাঁহারা শ্রাবকগণকে কিছু কিছু প্রাণীর প্রতি দয়া, অনুকম্পা প্রদর্শন করিতে শিক্ষা দেন, কোনো কোনো প্রাণীর প্রতি নির্দয়া অননুকম্পা শিক্ষা দেন। তাঁহারা উপোসথ দিবসে শ্রাবককে এইরূপ শিক্ষা দেন, “ওহে, তুমি তোমার সব বস্ত্র পরিহার কর এবং বল, আমার কোথাও কিছু নাই এবং কোনো বস্তুর প্রতি আমার কোনো আসক্তি নাই।” তৎসত্ত্বেও তাহার মাতাপিতা তাহাকে তাহাদের পুত্ররূপে জানে এবং তাহাদিগকে মাতাপিতারূপে জানে। তাহার ছেলেমেয়ে এবং স্ত্রী তাহাকে পিতা এবং স্বামী হিসেবে জানে এবং সেও তাহাদিগকে ছেলেমেয়ে ও স্ত্রীরূপে জানে। তাহার দাস এবং কর্মচারী তাহাকে তাহাদের প্রভু হিসেবে জানে এবং সেও তাহাদিগকে তাহার দাস এবং কর্মচারীরূপে জানে। এইরূপে সকলে যখন উপোসথ পালন করার জন্য উপদিষ্ট হইবে ইহা মিথ্যা প্রতিপন্ন হইবে যে তাঁহারা তাহাদিগকে উপদেশ দেন। আমি ঘোষণা করিতেছি যে, ইহা মিথ্যা ভাষণের সমতুল্য। সেই রাত অতিক্রান্ত হওয়া মাত্রই সে সেইসব দ্রব্য ভোগ করিতে শুরু করে যেইগুলি প্রকৃতপক্ষে দেওয়া হয় নাই। আমি ইহাকে চুরি বলিয়া ঘোষণা করিতেছি। হে বিশাখে, নির্গ্রন্থ উপোসথ এইরূপ। এইভাবে নির্গ্রন্থ উপোসথের দ্বারা মহা ফল মহা আনিশংস লাভ হয় না, ইহা অত্যুজ্জ্বল মহা দীপ্তিমান হয় না।

৪. হে বিশাখে, আর্য উপোসথ কিরূপ? বিশাখে, যথাযথ পদ্ধতি দ্বারা ক্লেশযুক্ত চিত্তের পরিশোধনই আর্য উপোসথ। হে বিশাখে, কিভাবে উপক্লিষ্ট (দূষিত) চিত্তের পরিশোধন সম্ভব?”

হে বিশাখে, আর্যশ্রাবক এইভাবে তথাগতকে স্মরণ করেন-সেই ভগবান অর্হৎ, সম্যকসম্বুদ্ধ, বিদ্যাচরণসম্পন্ন, সুগত, লোকবিদ, অনুত্তর, পুরুষদম্য সারথি, দেবমনুষ্যদের শাস্তা (শিক্ষক), বুদ্ধ ভগবান। তথাগতকে এইভাবে যখন স্মরণ করেন তাঁহার চিত্ত শান্ত হয়, প্রীতি উৎপন্ন হয়, চিত্তের ক্লেশ পরিত্যক্ত হয়। বিশাখে, ইহা দূষিত মস্তককে পরিষ্কৃতকরণ সদৃশ। বিশাখে, কিভাবে অপরিষ্কৃত মস্তক পরিষ্কার করা হয়? সুগন্ধি দ্রব্য, মাটি, জল এবং ব্যক্তির যথাযথ প্রচেষ্টা দ্বারা অপরিষ্কৃত মস্তক পরিষ্কার করা হয়।

হে বিশাখে, কিভাবে যথাযথ পদ্ধতিতে দূষিত চিত্ত পরিষ্কৃত হয়? হে বিশাখে, আর্যশ্রাবক তথাগতকে এইভাবে স্মরণ (চিন্তা) করেন-সেই ভগবান অর্হৎ, সম্যকসম্বুদ্ধ, বিদ্যাচরণসম্পন্ন, সুগত, লোকবিদ, অনুত্তর, পুরুষদম্য সারথি, দেবমনুষ্যদের শাস্তা (শিক্ষক), বুদ্ধ ভগবান। তথাগতকে স্মরণ করিতে করিতে তাঁহার চিত্ত শান্ত হয়, প্রীতি উৎপন্ন হয়, চিত্তের ক্লেশ পরিত্যক্ত হয়। হে বিশাখে, এই আর্যশ্রাবক ব্রহ্ম উপোসথ পালন করেন বলিয়া কথিত হয়। তিনি ব্রহ্মার সাথে বাস করেন। ব্রহ্মাবশত তাঁহার চিত্ত শান্ত হয়, প্রীতি উৎপন্ন হয়, চিত্ত ক্লেশমুক্ত হয়। হে বিশাখে, এইরূপেই যথাযথ পদ্ধতিতে চিত্তের ক্লেশ ধ্বংস হয়।

৫. হে বিশাখে, যথাযথ পদ্ধতি দ্বারা উপক্লিষ্ট চিত্ত বিশুদ্ধ হয়। কিভাবে? হে বিশাখে, আর্যশ্রাবক এইভাবে ধর্মকে স্মরণ করেন-ভগবান কর্তৃক ধর্ম সুন্দরভাবে ব্যাখ্যাত, স্বয়ংদৃষ্ট, অকালিক (যে-কোনো সময় পালনযোগ্য), “আস এবং দেখ” বলিয়া আহ্বান করার যোগ্য। ইহা শ্রীবৃদ্ধির পথে পরিচালিত করে, বিজ্ঞ ব্যক্তির উপলব্ধির বিষয়। এইভাবেই ধর্মের অনুস্মরণ করিতে করিতে তাঁহার চিত্ত সংযম হয়, প্রীতি উৎপন্ন হয়, চিত্তের ক্লেশ ক্ষয় হয়, যেমন, ময়লাযুক্ত দেহ পরিষ্কৃত হয়।

হে বিশাখে, ক্লেশযুক্ত দেহ কিভাবে যথাযথ পদ্ধতিতে পরিষ্কৃত হয়? শামুকের খোলশ, পাউডার, জল এবং ব্যক্তির যথাযথ প্রচেষ্টা দ্বারা ময়লাযুক্ত দেহ পরিষ্কৃত হয়। তদ্রূপ বিশাখে, ক্লেশযুক্ত চিত্তের মালিন্য যথাযথ পদ্ধতি দ্বারা পরিষ্কৃত হয়। বিশাখে, ক্লেশযুক্ত চিত্তের মালিন্য কিভাবে যথাযথ পদ্ধতি দ্বারা পরিষ্কৃত হয়? হে বিশাখে, আর্যশ্রাবক এইভাবে ধর্ম অনুস্মরণ করেন-ভগবানের ধর্ম সুন্দরভাবে ব্যাখ্যাত, স্বয়ংদৃষ্ট, অকালিক (যে-কোনো সময় পালনযোগ্য), “আস এবং দেখ” বলিয়া আহ্বান করার যোগ্য। ইহা শ্রীবৃদ্ধির পথে পরিচালিত করে, বিজ্ঞ ব্যক্তির উপলব্ধির বিষয়। এইভাবে ধর্মানুস্মৃতি ভাবনা করিলে তাঁহার চিত্ত সংযত হয়, প্রীতি উৎপন্ন হয় চিত্তের ক্লেশ ক্ষয় হয়। হে বিশাখে, আর্যশ্রাবক এইভাবে ধর্মোপোসথ পালন করেন বলিয়া কথিত হয়। তিনি ধর্মের সাথে বাস করেন। ধর্ম দ্বারা তাঁহার চিত্ত সংযত হয়, প্রসন্ন হয়, চিত্তের ক্লেশ পরিত্যক্ত হয়। হে বিশাখে, এইভাবে চিত্ত ক্লেশমুক্ত হয়।

৬. হে বিশাখে, যথাযথ পদ্ধতি দ্বারা চিত্তের ক্লেশ মুক্ত হয়। কিভাবে যথাযথ পদ্ধতি দ্বারা চিত্ত ক্লেশ মুক্ত হয়?

হে বিশাখে, আর্যশ্রাবক এইভাবে সংঘানুস্মৃতি চিন্তা করেন : ভগবানের শ্রাবক সংঘ সুপথে প্রতিপন্ন, ঋজু পথে প্রতিপন্ন, ন্যায়পথে প্রতিপন্ন, সমীচীন পথে প্রতিপন্ন, যে সংঘ যুগল ভেদে চারি যুগল, পুদ্গল ভেদে অষ্টপুদ্গল, আহ্বানের যোগ্য, প্রহ্বানের যোগ্য, দান গ্রহণের যোগ্য, অঞ্জলিযোগ্য, জগতের অনুত্তর পুণ্যক্ষেত্র। সংঘকে স্মরণ করিলে তাঁহার চিত্ত সংযত হয়, প্রীতি উৎপন্ন হয়, চিত্তের ক্লেশ পরিত্যক্ত হয় যেমন বিশাখে, মলিন বস্ত্র যথাযথ পদ্ধতিতে পরিষ্কৃত হয়। বিশাখে, মলিন বস্ত্র কিভাবে পরিষ্কৃত হয়? লবণযুক্ত মাটি, ক্ষারযুক্ত জল, গোবর, জল এবং ব্যক্তির যথাযথ প্রচেষ্টা দ্বারা বস্ত্র পরিষ্কৃত হয়। হে বিশাখে, এইভাবেই ক্লেশযুক্ত চিত্তও যথাযথ পদ্ধতি দ্বারা পরিষ্কৃত হয়। কিভাবে?

হে বিশাখে, আর্যশ্রাবক এইভাবে সংঘানুস্মৃতি ভাবেন-ভগবানের শ্রাবক সংঘ সুপথে প্রতিপন্ন, ঋজু পথে প্রতিপন্ন, ন্যায়পথে প্রতিপন্ন, সমীচীন পথে প্রতিপন্ন, যে সংঘ যুগল ভেদে চারি যুগল, পুদ্গল ভেদে অষ্টপুদ্গল, আহ্বানের যোগ্য, প্রহ্বানের যোগ্য, দান গ্রহণের যোগ্য, অঞ্জলিযোগ্য, জগতের অনুত্তর পুণ্যক্ষেত্র। এইভাবে সংঘকে অনুস্মরণ করিলে চিত্ত সংযত হয়, প্রীতি উৎপন্ন হয়, চিত্তের ক্লেশ দূরীভূত হয়। বিশাখে, এই আর্যশ্রাবক সংঘোপোসথ পালন করেন বলিয়া অভিহিত। সংঘের সাথে বাস করেন। তাঁহার চিত্ত সংযত হয়, প্রীতি উৎপন্ন হয়, চিত্তক্লেশ ক্ষয় হয়। বিশাখে, এই উপায়ে চিত্ত যথাযথ ক্লেশমুক্ত হয়।

৭. হে বিশাখে, উপক্লিষ্ট চিত্ত যথাযথ পদ্ধতিতে ক্লেশমুক্ত হয়। বিশাখে, কিভাবে ক্লেশযুক্ত চিত্ত যথাযথ পরিমুক্ত হয়?

হে বিশাখে, আর্যশ্রাবক অখণ্ডভাবে, নিচ্ছিদ্রভাবে, অকলঙ্কিতভাবে, স্বাধীনভাবে বিজ্ঞ ব্যক্তি প্রশংসিত, কামনা বাসনা দ্বারা অমলিন শীলানুস্মৃতি ভাবেন যাহা চিত্তকে সমাধির পথে পরিচালিত করে। তিনি নিজের শীল অনুস্মরণ করিলে চিত্ত সংযত হয়, প্রীতি উৎপন্ন হয়, চিত্তের ক্লেশ পরিত্যক্ত হয় যেমন বিশাখে, যথাযথ উপায়ে আয়নার ময়লা দূরীভূত হয়। বিশাখে, কোন পদ্ধতিতে ময়লাযুক্ত আয়না পরিষ্কৃত হয়?

তৈল, ছাই, চিরুনী এবং ব্যক্তির সঠিক প্রচেষ্টা দ্বারা তাহা পরিষ্কৃত হয়। তদ্রূপ বিশাখে, উপক্লিষ্ট চিত্ত যথাযথ পদ্ধতি দ্বারা পরিষ্কৃত হয়।

বিশাখে, কিভাবে ক্লিষ্ট চিত্ত যথাযথভাবে পরিষ্কৃত হয়? বিশাখে, আর্যশ্রাবক নিজে অখণ্ডভাবে, নিচ্ছিদ্রভাবে, অকলঙ্কিতভাবে, স্বাধীনভাবে বিজ্ঞ ব্যক্তি প্রশংসিত, কামনা বাসনা দ্বারা অমলিন শীলানুস্মৃতি ভাবেন যাহা চিত্তকে সমাধির পথে পরিচালিত করে। তিনি নিজের শীল অনুস্মরণ করিলে চিত্ত সংযত হয়, প্রীতি উৎপন্ন হয়, চিত্তের ক্লেশ প্রহীন হয়।

হে বিশাখে, এইভাবে আর্যশ্রাবক শীলোপোসথ পালন করেন বলিয়া কথিত হয়। তিনি শীলের সাথে বাস করেন, শীলের দ্বারা তাঁহার চিত্ত সংযত হয়, চিত্তের উপক্লেশ (মালিন্য) ধ্বংস হয়। এইভাবে বিশাখে, যথাযথ পদ্ধতি দ্বারা উপক্লিষ্ট চিত্ত বিশুদ্ধ হয়।

৮. হে বিশাখে, সঠিক পদ্ধতি দ্বারা দূষিত চিত্ত বিশুদ্ধ হয়। বিশাখে, কিভাবে সঠিক পদ্ধতি দ্বারা দূষিত চিত্ত বিশুদ্ধ হয়?

হে বিশাখে, আর্যশ্রাবক এইভাবে দেবতানুস্মৃতি ভাবেন-দেবতাদের মধ্যে চতুর্মহারাজিক দেবতা, ত্রয়ত্রিংশ দেবতা, যাম দেবতা, তুষিত দেবতা, নির্মাণরতি দেবতা, পরনির্মিত বশবর্তী দেবতা, ব্রহ্মকায়িক দেবতা, তাহার অধিক দেবতা আছেন। সেই দেবতাগণ যেইরূপ শ্রদ্ধাযুক্ত হইয়া এখান (এই জগৎ) হইতে চ্যুত হইয়া তথায় উৎপন্ন হইয়াছেন আমিও তদ্রূপ শ্রদ্ধাসম্পন্ন। আমিও তদ্রূপ শীলসম্পন্ন যেইরূপ শীলসম্পন্ন হইয়া সেই দেবতাগণ এখান হইতে চ্যুত হইয়া তথায় উৎপন্ন হইয়াছেন। আমিও তদ্রূপ ধর্মীয় জ্ঞানের অধিকারী যেইরূপ ধর্মীয় জ্ঞানের অধিকারী সেই দেবতাগণ যেইরূপ শ্রদ্ধাযুক্ত হইয়া এখান হইতে চ্যুত হইয়া তথায় উৎপন্ন হইয়াছেন উৎপন্ন হইয়াছেন। আমিও তদ্রূপ ত্যাগসম্পন্ন যেইরূপ ত্যাগসম্পন্ন হইয়া সেই দেবতাগণ যেইরূপ শ্রদ্ধাযুক্ত হইয়া এখান হইতে চ্যুত হইয়া তথায় উৎপন্ন হইয়াছেন। আমিও তাদৃশ প্রজ্ঞাসম্পন্ন যাদৃশ প্রজ্ঞাসম্পন্ন হইয়া সেই দেবতাগণ যেইরূপ শ্রদ্ধাযুক্ত হইয়া এখান হইতে চ্যুত হইয়া তথায় উৎপন্ন হইয়াছেন। যখন তিনি (আর্যশ্রাবক) আপন ও দেবতাদের শ্রদ্ধা, শীল, ধর্মীয় জ্ঞান, ত্যাগ ও প্রজ্ঞা স্মরণ (ভাবেন) তাঁহার চিত্ত সংযত হয়, প্রীতি উৎপন্ন হয়, চিত্তের অপবিত্রতা পরিত্যক্ত যেমন বিশাখে স্বর্ণের ময়লা যথাযথ পদ্ধতি দ্বারা বিদূরীত হয়। কিভাবে?

অগ্নিকুণ্ড, লবণ, লাল মাটি, ফুঁ দেওয়ার পাইপ, চিমটা এবং ব্যক্তির যথাযথ প্রচেষ্টা দ্বারা স্বর্ণের ময়লা দূরীভূত হয়। তদ্রূপ বিশাখে, দূষিত চিত্ত যথাযথ পদ্ধতি দ্বারা বিশুদ্ধ হয়। কোন পদ্ধতি দ্বারা?

হে বিশাখে, আর্যশ্রাবক এইভাবে দেবতানুস্মৃতি ভাবেন-দেবতাদের মধ্যে চতুর্মহারাজিক দেবতা, ত্রয়ত্রিংশ দেবতা, যাম দেবতা, তুষিত দেবতা, নির্মাণ রতি দেবতা, পরনির্মিত বশবর্তী দেবতা, ব্রহ্মকায়িক দেবতা, তাহার অধিক দেবতা আছেন। সেই দেবতাগণ যেইরূপ শ্রদ্ধাযুক্ত হইয়া এখান (এই জগৎ) হইতে চ্যুত হইয়া তথায় উৎপন্ন হইয়াছেন আমিও তদ্রূপ শ্রদ্ধাসম্পন্ন। আমিও তদ্রূপ শীলসম্পন্ন যেইরূপ শীলসম্পন্ন হইয়া সেই দেবতাগণ এখান হইতে চ্যুত হইয়া তথায় উৎপন্ন হইয়াছেন। আমিও তদ্রূপ ধর্মীয় জ্ঞানের অধিকারী যেইরূপ ধর্মীয় জ্ঞানের অধিকারী সেই দেবতাগণ যেইরূপ শ্রদ্ধাযুক্ত হইয়া এখান হইতে চ্যুত হইয়া তথায় উৎপন্ন হইয়াছেন। আমিও তদ্রূপ ত্যাগসম্পন্ন যেইরূপ ত্যাগসম্পন্ন হইয়া সেই দেবতাগণ যেইরূপ শ্রদ্ধাযুক্ত হইয়া এখান হইতে চ্যুত হইয়া তথায় উৎপন্ন হইয়াছেন। আমিও তাদৃশ প্রজ্ঞাসম্পন্ন যাদৃশ প্রজ্ঞাসম্পন্ন হইয়া সেই দেবতাগণ যেইরূপ শ্রদ্ধাযুক্ত হইয়া এখান হইতে চ্যুত হইয়া তথায় উৎপন্ন হইয়াছেন। যখন তিনি (আর্যশ্রাবক) আপন ও দেবতাদের শ্রদ্ধা, শীল, ধর্মীয় জ্ঞান, ত্যাগ ও প্রজ্ঞা স্মরণ (ভাবেন) তাঁহার চিত্ত সংযত হয়, প্রীতি উৎপন্ন হয়, চিত্তের অপবিত্রতা পরিত্যক্ত হয়। এই আর্যশ্রাবক দেবোপসথ পালন করেন বলিয়া কথিত হয়-তিনি দেবতাদের সাথে বাস করেন, চিত্ত সংযত হয়, প্রীতি উৎপন্ন হয়, চিত্তের ক্লেশ প্রহীন হয়। হে বিশাখে, এইভাবেই যথাযথ পদ্ধতিতে চিত্তের ক্লেশ মুক্ত হয়।

৯. হে বিশাখে, সেই আর্যশ্রাবক এইরূপ চিন্তা করেন : অর্হতেরা যাবজ্জীবন প্রাণিহত্যা পরিত্যাগ করিয়া, প্রাণিহত্যা বিরত হইয়া, দণ্ড পরিহার করিয়া, শস্ত্র পরিত্যাগ করিয়া লজ্জাশীল, বিনয়, দয়াশীল, সর্ব প্রাণীর প্রতি হিত ও অনুকম্পাপরায়ণ। তদ্রূপ আমিও দিবারাত্রি প্রাণিহত্যা পরিত্যাগ করিয়া, প্রাণিহত্যা বিরত হইয়া, দণ্ড পরিহার, শস্ত্র পরিহার করিয়া লজ্জাশীল, দয়াশীল, সর্ব প্রাণীর প্রতি হিত ও অনুকম্পাশীল হইয়া বিহার করি। এই আচরণ পদ্ধতি দ্বারা আমি অর্হতের অনুকরণ করি এবং তদ্বারা আমার উপোসথও পালিত হইবে।

১০. অর্হতেরা যাবজ্জীবন অদত্তবস্তু গ্রহণ পরিহার করিয়া, অদত্তবস্তু গ্রহণ প্রতিবিরত হইয়া, প্রদত্তবস্তু গ্রহণ করিয়া, প্রদত্তবস্তু গ্রহণে আকাঙ্ক্ষিত হইয়া, চৌর্যবৃত্তিহীন হইয়া পরিশুদ্ধভাবে বাস করেন। তদ্রূপ আমিও অদত্তবস্তু গ্রহণ পরিহার করিয়া, অদত্তবস্তু গ্রহণ প্রতিবিরত হইয়া, প্রদত্তবস্তু গ্রহণ করিয়া, প্রদত্তবস্তু গ্রহণে আকাঙ্ক্ষিত হইয়া, চৌর্য বৃত্তিহীন হইয়া পরিশুদ্ধভাবে এই দিনরাত্রি বিহার করি। এই আচরণ পদ্ধতি দ্বারা আমি অর্হতের অনুকরণ করি এবং তদ্বারা আমার উপোসথ পালিত হইবে।

১১. অর্হতেরা যাবজ্জীবন অব্রহ্মচর্য পরিত্যাগ করিয়া, ব্রহ্মচর্য প্রতিপালন করিয়া, অব্রহ্মচর্য বিরত হইয়া, মৈথুন সেবন (গ্রাম্য ধর্ম) বিরত হইয়া বিহার করেন। তদ্রূপ আমিও এই দিন রাত্রি অব্রহ্মচর্য পরিত্যাগ করিয়া, ব্রহ্মচর্য প্রতিপালন করিয়া, অব্রহ্মচর্য বিরত হইয়া, মৈথুন সেবন বিরত হইয়া বাস করি। এই আচরণ পদ্ধতি দ্বারা আমি অর্হতের অনুকরণ করি এবং উপোসথ পালন করিব।

১২. অর্হতেরা যাবজ্জীবন মিথ্যা ভাষণ পরিহার করিয়া, মিথ্যা ভাষণ বিরত হইয়া, সত্যবাদী হইয়া, সত্য ভাষণে অংশ গ্রহণ করিয়া, বিপথগামী না হইয়া বিশ্বস্ত, জগতের অবিসংবাদী হইয়া বাস করেন। আমি স্বয়ং এই দিবারাত্রি মিথ্যা ভাষণ পরিত্যাগ করিয়া, মিথ্যা ভাষণ বিরত হইয়া, সত্যবাদী হইয়া, সত্য ভাষণে অংশ গ্রহণ করিয়া, বিপথগামী না হইয়া, বিশ্বস্ত ও জগতের অবিসংবাদী হইয়া বাস করি। এই আচরণ পদ্ধতি দ্বারা আমি অর্হতের অনুকরণ করি এবং উপোসথ পালন করিব।

১৩. যাবৎ অর্হতেরা বাঁচিয়া থাকেন তাবৎ তাঁহারা সুরা, মদ্যপান, নেশাজনক দ্রব্য পরিহার করিয়া, সুরা-মদ্যপান, নেশাজনক দ্রব্য বিরত হইয়া বাস করেন। তদ্রূপ আমিও এই দিবারাত্রি সুরা-মদ্যপান, নেশাজনক দ্রব্য পরিত্যাগ করিয়া সুরা-মদ্যপান, নেশাজনক দ্রব্য বিরত হইয়া বাস করি। এই আচরণ পদ্ধতি দ্বারা আমি অর্হতের অনুকরণ করি এবং উপোসথ পালন করিয়া থাকিব।

১৪. যাবৎ অর্হতেরা বাঁচিয়া থাকেন তাবৎ তাঁহারা দিনে একবার মাত্র ভোজন করিয়া, বিকালে ভোজন গ্রহণ পরিত্যাগ করিয়া, অসময়ে খাদ্য গ্রহণে বিরত হইয়া বাস করেন। তদ্রূপ আমিও এই দিবারাত্রি একাহারী হইয়া, বিকাল ভোজন বিরত হইয়া অসময়ে খাদ্য গ্রহণ বিরত হইয়া বাস করি। এই আচরণ দ্বারা আমি অর্হতের অনুকরণ করি এবং আমার উপোসথ পালিত হইবে।

১৫. যাবৎ অর্হতেরা বাঁচিয়া থাকেন তাবৎ তাঁহারা নৃত্যগীত দর্শন, সুগন্ধি মালা ধারণ, মণ্ডণ, বিভূষণ, বিলেপন প্রভৃতি বিরত হইয়া বাস করেন। তদ্রূপ আমিও এই দিনরাত্রি নৃত্যগীত দর্শন, সুগন্ধি মালা বিলেপন, ধারণ মণ্ডণ বিভূষণ বিরত হইয়া বাস করি। এই আচরণ দ্বারা আমি অর্হতের অনুকরণ করি এবং আমার উপোসথ পালিত হইবে।

১৬. যাবৎ অর্হতেরা বাঁচিয়া থাকেন তাবৎ তাঁহারা উচ্চশয্যা মহাশয্যা পরিহার করিয়া, উচ্চশয্যা, মহাশয্যা বিরত হইয়া বাস করেন। নীচু শয্যায় মঞ্চ বা তৃণ শয্যায় শয়ন করেন। তদ্রূপ আমিও দিবারাত্রি উচ্চশয্যা মহাশয্যা পরিহার করিয়া উচ্চশয্যা মহাশয্যা বিরত হইয়া নীচু শয্যায়, মঞ্চে বা তৃণাচ্ছাদনীযুক্ত শয্যায় শয়ন করি। এই আচরণ দ্বারা আমি অর্হতের অনুকরণ করি এবং আমার উপোসথ পালিত হইবে। হে বিশাখে, আর্য উপোসথ এইরূপ। বিশাখে, এইরূপ উপোসথ পালিত হইলে তাহা মহাফল, মহাহিত সাধন করে অতীব উজ্জ্বল ও দীপ্তিমান হয়।

১৭. কিভাবে ইহা মহাফল, মহা হিত সাধন করে, অতীব উজ্জ্বল ও দীপ্তিমান হয়? যেমন বিশাখে, এই ষোড়শ মহাজনপদে কোনো ব্যক্তি যদি প্রভূত সপ্ত রত্নসহ আধিপত্য বা রাজত্ব করে, যেমন-অঙ্গগণ, মগধগণ, কাশীগণ, কোশলগণ, বজ্জীগণ, মল্লগণ, চেতিগণ, বংশগণ, কুরুগণ, পঞ্চালগণ, মৎস্যগণ, সুরসেনগণ, অশ্বকগণ, অবন্তীগণ, গন্ধারগণ, কম্বোজগণ এর উপর আধিপত্য অষ্টাঙ্গ উপোসথশীল পালনকারীর ষোল ভাগের একাংশ ফলও লাভ হয় না। ইহার কারণ কী? হে বিশাখে, দিব্য (স্বর্গীয়) সুখের নিকট মানবিক আধিপত্য নগণ্য হেতু।

১৮. হে বিশাখে, মনুষ্যদের পঞ্চাশ বৎসরে চতুর্মহারাজিক দেবতাদের এক দিবারাত্রি। তদ্রূপ ত্রিশদিন ও রাত্রিতে এক মাস, বারো মাসে এক বৎসর। এইরূপ পাঁচশত বৎসর চতুর্মহারাজিক দেবগণের আয়ুপ্রমাণ। কিন্তু বিশাখে, ইহা সম্ভব যে, কোনো কোনো স্ত্রী বা পুরুষ অষ্টাঙ্গ উপোসথশীল পালন করিয়া কায়ভেদে মৃত্যুর পর চতুর্মহারাজিক দেবগণের মধ্যে পুনর্জন্ম লাভ করিতে পারেন। হে বিশাখে, এই কারণেই আমি বলিয়াছি; “দিব্যসুখের নিকট মানবিক আধিপত্য নগণ্য।”

১৯. পুনঃ বিশাখে, মনুষ্যদের এক শত বৎসরে তাবতিংস (ত্রয়স্ত্রিংশ) দেবগণের এক দিবারাত্রি। তদ্রূপ ত্রিশ দিনরাত্রিতে এক মাস, বারো মাসে এক বৎসর। এইরূপ সহস্র বৎসর দিব্য আয়ু এই তাবতিংস দেবতাদের। হে বিশাখে, ইহা সম্ভব যে, কোনো কোনো স্ত্রী বা পুরুষ অষ্টাঙ্গ উপোসথশীল পালনের দ্বারা মৃত্যুর পর তাবতিংস দেবগণের মধ্যে পুনর্জন্ম লাভ করিতে পারেন। এই কারণেই আমি বলিয়াছি, “দিব্যসুখের নিকট মানবিক প্রভুত্ব নগণ্য।”

২০. হে বিশাখে, মনুষ্যদের দ্বিশত বৎসরে যাম দেবগণের এক দিবারাত্রি। সেইরূপ ত্রিশ দিন-রাত্রিতে এক মাস, বারো মাসে এক বৎসর। তদ্রূপ দ্বি সহস্র বৎসর যাম দেবগণের আয়ু প্রমাণ। হে বিশাখে, ইহা সম্ভব যে, কোনো কোনো স্ত্রী বা পুরুষ অষ্টাঙ্গ উপোসথশীল পালন করিয়া কায়ভেদে মৃত্যুর পর যাম দেবগণের মধ্যে পুনর্জন্ম লাভ করিতে পারেন, এই কারণেই আমি বলিয়াছি, “দিব্যসুখের নিকট মানবিক রাজত্ব নগণ্য।”

২১. হে বিশাখে, মনুষ্যদের চারি শত বৎসরে তুষিত দেবতাদের এক দিবারাত্রি। সেইরূপ ত্রিশ দিনরাত্রিতে এক মাস, বারো মাসে এক বৎসর। তদ্রূপ চারি সহস্র বৎসর তুষিত দেবগণের আয়ু। হে বিশাখে, ইহা সম্ভব যে, কোনো স্ত্রী বা পুরুষ অষ্টাঙ্গ উপোসথশীল পালন করিয়া কায়ভেদে মৃত্যুর পর তুষিত দেবগণের মধ্যে পুনর্জন্ম লাভ করিতে পারেন। এই কারণেই আমি বলিয়াছি, “দিব্যসুখের নিকট মনুষ্য আধিপত্য নগণ্য।”

২২. হে বিশাখে, মনুষ্যদের আটশত বৎসরে নির্মাণরতি দেবগণের এক দিবারাত্রি। সেইরূপ ত্রিশ দিনরাত্রিতে এক মাস, বারো মাসে এক বৎসর। তদ্রূপ দিব্য আট সহস্র বৎসর নির্মাণরতি দেবগণের আয়ু প্রমাণ। হে বিশাখে, ইহা সম্ভব যে, কোনো স্ত্রী বা পুরুষ অষ্টাঙ্গ উপোসথশীল পালন করিয়া কায়ভেদে মৃত্যুর পর নির্মাণরতি দেবগণের মধ্যে পুনর্জন্ম লাভ করিতে পারেন। এই কারণেই আমি বলিয়াছি, “দিব্যসুখের নিকট মনুষ্য আধিপত্য নগণ্য।”

২৩. হে বিশাখে, মনুষ্যদের ষোড়শ শত বৎসরে পরনির্মিত বশবর্তী দেবগণের এক দিনরাত্রি। সেইরূপ ত্রিশ দিনরাত্রিতে এক মাস, বারো মাসে এক বৎসর। তদ্রূপ ষোড়শ সহস্র দিব্য আয়ু পরনির্মিত বশবর্তী দেবগণের আয়ু। হে বিশাখে, ইহা সম্ভব যে, কোনো স্ত্রী বা পুরুষ অষ্টাঙ্গ উপোসথশীল পালন করিয়া কায়ভেদে মৃত্যুর পর পরনির্মিত বশবর্তী দেবগণের মধ্যে পুনর্জন্ম লাভ করিতে পারেন। এই কারণেই আমি বলিয়াছি, “দিব্যসুখের নিকট মনুষ্য আধিপত্য নগণ্য।”

২৪. প্রাণিহত্যা করিবে না, অদত্তবস্তু গ্রহণ করিবে না,

মিথ্যা ভাষণ করিবে না, মদ্যপান করিবে না।

অব্রহ্মচর্য হইতে বিরত হইবে।

রাত্রিতে ভোজন করিবে না, অসময়ে খাদ্য গ্রহণ করিবে না,

মালা পরিবে না, সুগন্ধি ব্যবহার করিবে না,

মাটির উপর বিস্তৃত মাদুরে শয্যা গ্রহণ করিবে।

ইহাই অষ্টাঙ্গ উপোসথ শীল। বুদ্ধকর্তৃক দুঃখের অন্তসাধনের

উপায় ব্যাখ্যাত হইয়াছে।

চন্দ্র ও সূর্য যাহা দেখিতে মধুর সেইগুলি এইদিক

সেইদিক ঘুরাফেরা করে, সেইখানে ঘুরে তথায় আলো দেয়,

আকাশপথে ঘুরিতে ঘুরিতে অন্ধকার দূর করে,

মেঘমালা দীপ্তিমান সর্বত্র আলোকিত করে।

এই ভুমণ্ডলে সর্ববিধ ধন পাওয়া যায়-

মুক্তা, স্ফটিক, পান্না, ভাগ্য প্রস্তর, স্বর্ণ থালা;

দীপ্তিমান স্বর্ণ এবং যাহা হাটক নামে অভিহিত।

তথাপি এইসব অষ্টাঙ্গ উপোসথের ষোলাংশের

একাংশ যোগ্য নহে।

তারাগণ পরিবৃত চন্দ্রও না।

সুতরাং নর বা নারী যাহারা অষ্টাঙ্গ উপোসথ শীল রক্ষা করে,

পুণ্য অর্জন করে তাহারা অনিন্দিত স্বর্গে জন্ম লাভ করে।”


 

৮. ৩. আনন্দ বর্গ
১. ছন্ন সূত্র
৭২. ১. শ্রাবস্তী এই কথোপকথনের স্থান।

অতঃপর ছন্ন নামক পরিব্রাজক শ্রদ্ধেয় আনন্দকে দর্শন করিতে আসেন। উপনীত হইয়া বিনীতভাবে তাহাকে অভিবাদন করেন। অভিবাদন কার্য সম্পাদন করিয়া তিনি একপ্রান্তে উপবেশন করেন। একপ্রান্তে উপবিষ্ট পরিব্রাজক ছন্ন মহান আনন্দকে এইরূপ বলেন, “শ্রদ্ধেয় আনন্দ, আপনি কি রাগ (কাম লিপ্সা) দ্বেষ, মোহ পরিত্যাগের কথা প্রচার করেন?” “বন্ধুবর, হ্যাঁ আমরা রাগ, দ্বেষ ও মোহ পরিত্যাগের কথা প্রচার করি।” “বন্ধুবর, কি অসুবিধা প্রত্যক্ষ করিয়া আপনারা তদ্রূপ প্রচার করেন?”

২. “কেন মহাশয়, রাগাভিভূত ব্যক্তি চিত্তের নিয়ন্ত্রণ হারাইয়া এমন চিন্তা করে যাহা তাহাকে দুঃখ দেয়, অপরকে দুঃখ দেয়, নিজ ও অপর উভয়কে দুঃখ দেয় এবং তদ্রূপ মানসিক দুঃখ ও নৈরাশ্য ভোগ করে। কিন্তু রাগ পরিত্যক্ত হইলে সে নিজে, অপরে, নিজে ও পরে উভয়ে দুঃখ ভোগ করে না এবং তাহার ফলে সে মানসিক দুঃখ ও নৈরাশ্য ভোগ করে না। পুনঃ মহাশয়, রাগাভিভূত ব্যক্তি কায়িক, বাচনিক ও মানসিক দুষ্কর্ম সম্পাদন করে। কিন্তু রাগ প্রহীন হইলে সে তদ্রূপ করে না। পুনঃ মহাশয়, রাগাভিভূত ব্যক্তি নিজের মঙ্গল, অপরের মঙ্গল, নিজের ও অপরের উভয়ের মঙ্গল যথাযথ উপলব্ধি করে না। কিন্তু রাগ পরিত্যক্ত হইলে সে নিজের অপরের কিংবা নিজের ও পরের উভয়ের মঙ্গল যথাযথ উপলব্ধি করে। পুনঃ রাগ অন্ধত্ব, অচক্ষুত্ব, অজ্ঞানতা, অপ্রজ্ঞার কারণ। ইহা (রাগ) দুঃখ সংযুক্ত, ইহা নির্বাণে পৌঁছায় না।

বিদ্বেষপরায়ণ ব্যক্তিও চিত্তের নিয়ন্ত্রণ হারাইয়া এমন চিন্তা করে যাহা তাহাকে দুঃখ দেয়, অপরকে দুঃখ দেয়, নিজ ও অপর উভয়কে দুঃখ দেয় এবং তদ্রূপ মানসিক দুঃখ ও নৈরাশ্য ভোগ করে। কিন্তু দ্বেষ পরিত্যক্ত হইলে সে নিজে, অপরে, নিজে ও পরে উভয়ে দুঃখ ভোগ করে না এবং তাহার ফলে সে মানসিক দুঃখ ও নৈরাশ্য ভোগ করে না। পুনঃ মহাশয়, দ্বেষাভিভূত ব্যক্তি কায়িক, বাচনিক ও মানসিক দুষ্কর্ম সম্পাদন করে। কিন্তু দ্বেষ প্রহীন হইলে সে তদ্রূপ করে না। পুনঃ মহাশয়, দ্বেষাভিভূত ব্যক্তি নিজের মঙ্গল, অপরের মঙ্গল, নিজের ও অপরের উভয়ের মঙ্গল যথাযথ উপলব্ধি করে না। কিন্তু দ্বেষ পরিত্যক্ত হইলে সে নিজের অপরের কিংবা নিজের ও পরের উভয়ের মঙ্গল যথাযথ উপলব্ধি করে। পুনঃ দ্বেষ অন্ধত্ব, অচক্ষুত্ব, অজ্ঞানতা, অপ্রজ্ঞার কারণ। ইহা (দ্বেষ) দুঃখ-সংযুক্ত, ইহা নির্বাণে পৌঁছায় না।

মহাশয়, মোহপরায়ণ ব্যক্তি চিত্তের নিয়ন্ত্রণ হারাইয়া এমন সব চিন্তা করে যাহা তাহাকে, অপরকে, নিজ ও অপর উভয়কে দুঃখ দেয় এবং তদ্রূপ মানসিক দুঃখ ও নৈরাশ্য ভোগ করে। কিন্তু মোহ পরিত্যক্ত হইলে সে তদ্রুপ করে না এবং তাহার ফলে মানসিক দুঃখ ও নৈরাশ্য ভোগ করে না। পুনঃ মহাশয়, মোহিত ব্যক্তি কায়িক, বাচনিক, মানসিক দুষ্কর্ম সম্পাদন করে। কিন্তু মোহ প্রহীন হইলে সে তদ্রূপ করে না। পুনঃ মহাশয়, মোহাভিভূত ব্যক্তি নিজের, অপরের কিংবা নিজের ও অপরের উভয়ের মঙ্গল যথাযথ উপলব্ধি করে না। কিন্তু মোহ পরিত্যক্ত হইলে সে নিজের, অপরের কিংবা নিজের ও অপরের উভয়ের মঙ্গল যথাযথ উপলব্ধি করে। পুনঃ মোহ অন্ধত্ব, অচক্ষুত্ব, অজ্ঞানতা অপ্রজ্ঞার কারণ। মোহ দুঃখ-সংযুক্ত, ইহা নির্বাণে উপনীত করে না।

৩. “কিন্তু মহাশয়, রাগ, দ্বেষ, মোহ পরিত্যাগের কোনো মার্গ, কোনো প্রতিপদা আছে কি?” “হ্যাঁ মহাশয়, রাগ, দ্বেষ ও মোহ, প্রহীণের উপায়, প্রতিপদা নিশ্চয়ই আছে।” “মহাশয়, সেই উপায়টি কী? সেই প্রতিপদাটি কী?” “মহাশয়, ইহা আর্য অষ্টাঙ্গিক মার্গ, যেমন-সম্যক দৃষ্টি, সম্যক সংকল্প, সম্যক বাক্য, সম্যক কর্ম, সম্যক জীবিকা, সম্যক প্রচেষ্টা, সম্যক স্মৃতি, সম্যক সমাধি।” “মহাশয়, রাগ, দ্বেষ, মোহ পরিত্যাগের এইটি উৎকৃষ্ট মার্গ, এইটি উৎকৃষ্ট প্রতিপদা। অধিকন্তু মহাশয় আনন্দ, অপ্রমাদের (উদ্যোগ গ্রহণে) পথে ইহা উপযোগী।”

২. আজীবক সূত্র
৭৩. ১. “এক সময় মহামান্য আনন্দ কৌশাম্বীর ঘোষিতারামে অবস্থান করিতেছিলেন। অতঃপর জনৈক আজীবক (সন্ন্যাসী) শ্রাবক গৃহপতি আয়ুষ্মান আনন্দ যেখানে ছিলেন সেখানে উপস্থিত হন। উপস্থিত হইয়া শ্রদ্ধেয় আনন্দকে অভিবাদন করিয়া একপ্রান্তে উপবেশন করেন। একান্তে উপবিষ্ট আজীবক শ্রাবক গৃহপতি আয়ুষ্মান আনন্দকে এইরূপ বলেন, “ভবৎ আনন্দ, কাঁহার ধর্ম সু-ব্যাখ্যাত? জগতে কাঁহারা সৎপথে প্রতিপন্ন? কে জগতে সুগত?” “গৃহপতি, এখন আমি আপনাকে প্রতি প্রশ্ন করিব, আপনি যাহা উপযুক্ত মনে করেন তাহা উত্তর দিবেন। গৃহপতি, আপনার কী মনে হয়? যাঁহারা রাগ, দ্বেষ ও মোহ পরিত্যাগের জন্য ধর্ম ভাষণ করেন তাঁহাদের ধর্ম কি সু-ব্যাখ্যাত না সু-ব্যাখ্যাত নহে? এই বিষয়ে আপনি কী মনে করেন?” “ভন্তে, যাঁহারা রাগ, দ্বেষ, মোহ পরিত্যাগের জন্য ধর্ম ভাষণ করেন তাঁহাদের ধর্ম সু-ব্যাখ্যাত। ইহাই আমার অভিমত।”

২. “গৃহপতি, আপনার অভিমত কী? যাঁহাদের রাগ, দ্বেষ ও মোহ পরিত্যক্ত তাঁহারা কি জগতে সৎপথে প্রতিপন্ন না, সৎপথে প্রতিপন্ন নহে?” “হ্যাঁ ভন্তে, তাঁহারা সৎপথে প্রতিপন্ন। ইহাই আমার অভিমত।”

৩. “গৃহপতি, আপনি কী মনে করেন? যাঁহাদের রাগ, দ্বেষ ও মোহ পরিত্যক্ত, মূল ছিন্ন, তালবৃক্ষ সদৃশ ছিন্ন, অনুৎপত্তির হেতুতে পরিণত, ভবিষ্যতে পুনঃ গজাইতে পারে না এইরূপ ভাব প্রাপ্ত হইয়াছে, তাঁহারা কি জগতে সুগত না সুগত নহেন? আপনার মতামত কী?” “হ্যাঁ ভন্তে, তাঁহারা জগতে সুগত, আমার ইহাই মনে হয়।”

৪. “তাহা হইলে আপনি ব্যাপকভাবে স্বীকার করিলেন-যাঁহারা রাগ, দ্বেষ ও মোহ পরিত্যাগের জন্য ধর্ম প্রচার করেন তাঁহাদের ধর্ম সু-ব্যাখ্যাত। যাঁহাদের রাগ, দ্বেষ ও মোহ পরিত্যক্ত, তাহারা জগতে সৎপথে প্রতিপন্ন, যাঁহাদের রাগ, দ্বেষ ও মোহ পরিত্যক্ত, মূল ছিন্ন, তালবৃক্ষ সদৃশ ছিন্ন, অনুৎপত্তির হেতুতে পরিণত, ভবিষ্যতে পুনঃ গজাইতে পারে না এইরূপ ভাব প্রাপ্ত হইয়াছে তাঁহারা জগতে সুগত।” “ভন্তে, ইহা আশ্চর্য! অদ্ভুত! এখানে স্ব ধর্মের কোনো প্রচার নাই, পর ধর্মেরও নিন্দা নাই, কিন্তু যথাযথ ক্ষেত্রে ধর্মের শিক্ষা, এই মাত্র। আপনি মানবের কল্যাণ সম্পর্কে বলিয়াছেন অথচ নিজের সম্পর্কে কোনো প্রশ্ন উত্থাপন করেন নাই।”

৫. “ভন্তে আনন্দ, আপনি নিজেই রাগ, দ্বেষ ও মোহ পরিত্যাগের ধর্ম প্রচার করেন। আপনি রাগ, দ্বেষ ও মোহ পরিত্যাগের জন্য নিজেকে পরিচালিত করেন এবং জগতে আপনি সৎপথে প্রতিপন্ন। ভবৎ আনন্দ, আপনার রাগ, দ্বেষ, মোহ পরিত্যক্ত, মূল ছিন্ন, তালবৃক্ষ সদৃশ ছিন্ন, অনুৎপত্তির হেতুতে পরিণত, ভবিষ্যতে পুনঃ গজাইতে পারে না এইরূপ ভাব প্রাপ্ত হইয়াছে। আপনি নিশ্চয়ই জগতে সুগত।”

৬. “ভন্তে আশ্চর্য! অদ্ভুত! ভবৎ আনন্দ, যেমন অধোমুখীকে ঊর্ধ্বমুখী, আবৃতকে অনাবৃত, পথভ্রান্তকে পথপ্রদর্শন বা অন্ধকারে তৈলপ্রদীপ ধারণ করিলে চক্ষুষ্মান রূপ দর্শন করে, তদ্রুপ ভবৎ আনন্দ বিভিন্নভাবে ধর্ম পরিবেশন করেন। ভবৎ আনন্দ, আমাকে আজীবন শরণাগত উপাসক হিসেবে গ্রহণ করুন।”

৩. মহানাম শাক্য সূত্র
৭৪. ১. “এক সময় ভগবান কপিলবাস্তু সন্নিকট নিগ্রোধারামে অবস্থান করিতেছিলেন। সেই সময়ে ভগবান সবেমাত্র রোগারোগ্য লাভ করিয়াছেন, রোগমুক্তি হইয়াছেন দীর্ঘ সময় হয় নাই। তখন মহামান্য শাক্য ভগবানের নিকট উপস্থিত হন। একান্তে উপবিষ্ট মহানাম শাক্য ভগবানকে বলেন, “ভন্তে ভগবান, দীর্ঘকাল যাবৎ আমি ধর্ম সম্পর্কে জ্ঞাত যাহা শিক্ষা দেয়-সমাহিতদের জ্ঞান আছে, অসমাহিতে নাই। ভন্তে, প্রথমে কি সমাধি আসে, তৎপর জ্ঞান? না প্রথমে আসে জ্ঞান, পরে সমাধি?”

২. অতঃপর মহান আনন্দ এইরূপ চিন্তা করেন : ভগবান সবে মাত্র রোগ হইতে মুক্ত হইয়াছেন, অতি সম্প্রতি তিনি রোগমুক্তি অমনি মহানাম শাক্য তাঁহাকে অতি গভীর বিষয়ে প্রশ্ন জিজ্ঞাসা করিলেন। মনে করা যাক, এখন আমি মহানাম শাক্যকে একপ্রান্তে নিয়া গিয়া ধর্ম পরিবেশন করি। অতঃপর মহামান্য আনন্দ মহানাম শাক্যকে বাহু ধরিয়া এক পার্শ্বে নিয়া তাঁহাকে ইহা বলেন :

৩. “মহানাম, ভগবান কর্তৃক শৈক্ষ্য বা শিক্ষার্থী (স্রোতাপত্তি, সকৃদাগামী, অনাগামী প্রভৃতি পদ লাভে চেষ্টাশীল উদ্যমী) শীল সম্পর্কে ভাষিত হইয়াছে এবং অশৈক্ষ্যের (অর্হত্ত্বপদলাভীর) শীলের বিষয়ও বলা হইয়াছে। এইভাবে শৈক্ষ্যের সমাধি এবং অশৈক্ষ্যের (অর্হত্ত্বলাভীর) সমাধি সম্পর্কে ভগবান কর্তৃক ভাষিত তাহা শৈক্ষ্য ও অশৈক্ষ্যের প্রজ্ঞা সম্পর্কেও ভগবান কর্তৃক ভাষিত হইয়াছে।

৪. মহানাম, শৈক্ষ্যের শীল কিরূপ? মহানাম, ভিক্ষু প্রাতিমোক্ষে শীলবান হয়, প্রাতিমোক্ষের সংযমে সংযত হয়, সে শিক্ষাপদসমূহ গ্রহণ ও পালন করে, ইহাই শৈক্ষ্যের শীল।

৫. মহানাম, শিক্ষার্থীর সমাধি কিরূপ? মহানাম, ভিক্ষু কামনা হইতে নির্লিপ্ত হইয়া, অকুশল হইতে বিরত হইয়া চতুর্থ ধ্যান লাভ করিয়া তাহাতে অবস্থান করে। ইহাই শৈক্ষ্যের সমাধি।

৬. মহানাম, এখন শৈক্ষ্যের প্রজ্ঞা কিরূপ? মহানাম, ভিক্ষু যথাযথই জানে, ইহা দুঃখ, ইহা দুঃখ সমুদয়, ইহা দুঃখ নিরোধ, ইহা দুঃখ নিরোধের উপায়। ইহা শৈক্ষ্যের প্রজ্ঞা। মহানাম, আর্যশ্রাবক শীলসম্পন্ন, সমাধিসম্পন্ন, প্রজ্ঞাসম্পন্ন হইয়া আসক্তির ক্ষয় করিয়া অনাসক্ত হইয়া চিত্তবিমুক্তি, প্রজ্ঞাবিমুক্তি, ইহজীবনেই স্বয়ং অভিজ্ঞা দ্বারা প্রত্যক্ষ করিয়া তাহাতে অবস্থান করেন। মহানাম, ইহা অশৈক্ষ্যের বিষয়। মহানাম, এইভাবে শৈক্ষ্যের সমাধি এবং অশৈক্ষ্যের (অর্হত্ত্বলাভীর) সমাধি সম্পর্কে ভগবান কর্তৃক ভাষিত তাহা শৈক্ষ্য ও অশৈক্ষ্যের প্রজ্ঞা সম্পর্কেও ভগবান কর্তৃক ভাষিত হইয়াছে।”

৪. নির্গ্রন্থ সূত্র
৭৫. ১. “এক সময় মহামান্য আনন্দ বৈশালীর মহাবনে কুটাগারশালায় অবস্থান করিতেছিলেন। অতঃপর অভয় লিচ্ছবী ও পণ্ডিত কুমার লিচ্ছবী আয়ুষ্মান আনন্দের নিকট উপস্থিত হন। উপস্থিত হইয়া একপ্রান্তে উপবিষ্ট অভয় লিচ্ছবী আয়ুষ্মান আনন্দকে এইরূপ বলেন, “ভন্তে, নির্গ্রন্থ নাথপুত্র সর্বজ্ঞাতা, সর্বদর্শী অপরিশেষ জ্ঞানদর্শনের অধিকারী বলিয়া দাবি করেন। তিনি বলেন, “আমি বিচরণ করি বা স্থিত হই বা শয়ন করি বা জাগ্রত থাকি সব সময় অবিরত আমার সম্মুখে জ্ঞান ও দর্শন উপস্থিত হয়।” তিনি দাবি করিয়া থাকেন তপস্যা প্রভাবে তিনি পুরাতন কর্ম ক্ষয় করেন এবং নূতন কর্মের শক্তি ভাঙ্গিয়া নিষ্ক্রিয় করেন। এইভাবে কর্মক্ষয় হইয়া দুঃখক্ষয়, দুঃখক্ষয় হইয়া বেদনাক্ষয়, বেদনাক্ষয় হইয়া সর্ব দুঃখ নিঃশেষিত হইবে। এইভাবে এই দৃশ্যমান পদ্ধতি দ্বারা জরা অতিক্রম করিয়া নির্জরা বিশুদ্ধি যে-কোনো ব্যক্তি লাভ করে। ভন্তে, ভগবান এই ব্যাপারে কী বলেন?”

২. “অভয়, জরা অতিক্রম করিয়া বিশুদ্ধির জন্য ভগবান অর্হৎ সম্যকসম্বুদ্ধ যিনি জানেন, দেখেন তৎকর্তৃক প্রাণীদের বিশুদ্ধিতার জন্য, শোক-পরিদেবন অতিক্রম করিয়া দুঃখ-দৌর্মনস্য অস্তমিত করিয়া জ্ঞান লাভের জন্য, নির্বাণ প্রত্যক্ষ করার জন্য এই তিনটি উপায় সম্যকভাবে ব্যাখ্যাত হইয়াছে। তিন কী কী? অভয়, ভিক্ষু শীলবান হয়, প্রাতিমোক্ষের সংযমে সংযত হয়, সে শিক্ষাপদসমূহ গ্রহণ ও পালন করে, সে কোনো নূতন কর্ম সম্পাদন করে না, পুরাতন কর্ম যাহা তাহার ক্ষতি করিয়াছিল তাহা ধ্বংস করে। ইহাই জরাহীন প্রথম বিশুদ্ধ উপায়, সন্দৃষ্টিক পদ্ধতি, সময়ের ব্যাপার নহে, কিন্তু আসিয়া পরীক্ষা করার জন্য আহ্বান জানায়, যাহা গন্তব্য স্থানে নিয়া যায়, যাহা প্রত্যেক বিজ্ঞ ব্যক্তির অনুভবযোগ্য। সেই ভিক্ষু কাম অকুশল হইতে মুক্ত হইয়া প্রথম ধ্যান, দ্বিতীয় ধ্যান, তৃতীয় ধ্যান, চতুর্থ ধ্যান লাভ করিয়া তাহাতে অবস্থান করে। সে কোনো নূতন কর্ম সম্পাদন করে না, পুরাতন কর্ম যাহা তাহার ক্ষতি করিয়াছিল তাহা ধ্বংস করে। ইহাই জরাহীন প্রথম বিশুদ্ধ উপায়, সন্দৃষ্টিক পদ্ধতি, সময়ের ব্যাপার নহে, কিন্তু আসিয়া পরীক্ষা করার জন্য আহ্বান জানায়, যাহা গন্তব্য স্থানে নিয়া যায়, যাহা প্রত্যেক বিজ্ঞ ব্যক্তির অনুভবযোগ্য। ইহা দ্বিতীয় বিশুদ্ধ উপায় সন্দৃষ্টিক পদ্ধতি, সময়ের ব্যাপার নহে, কিন্তু আসিয়া পরীক্ষা করার জন্য আহ্বান জানায়, যাহা গন্তব্য স্থানে নিয়া যায়, যাহা প্রত্যেক বিজ্ঞ ব্যক্তির অনুভবযোগ্য। অভয়, সেই শীলসম্পন্ন ভিক্ষু কাম অকুশল হইতে মুক্ত হইয়া প্রথম ধ্যান, দ্বিতীয় ধ্যান, তৃতীয় ধ্যান, চতুর্থ ধ্যান লাভ করিয়া তাহাতে অবস্থান করে। সে আসক্তি ক্ষয় করিয়া দৃষ্টধর্মে... অবস্থান করে। সে নূতন কর্ম সম্পাদন করে না, পুরাতন কর্ম যাহা তাহার ক্ষতি করিয়াছিল তাহা ধ্বংস করে। ইহাই জরাহীন প্রথম বিশুদ্ধ উপায়, সন্দৃষ্টিক পদ্ধতি, সময়ের ব্যাপার নহে, কিন্তু আসিয়া পরীক্ষা করার জন্য আহ্বান জানায়, যাহা গন্তব্য স্থানে নিয়া যায়, যাহা প্রত্যেক বিজ্ঞ ব্যক্তির অনুভবযোগ্য। ইহা জরাহীন তৃতীয় বিশুদ্ধ উপায়, সন্দৃষ্টিক পদ্ধতি, সময়ের ব্যাপার নহে, কিন্তু আসিয়া পরীক্ষা করার জন্য আহ্বান জানায়, যাহা গন্তব্য স্থানে নিয়া যায়, যাহা প্রত্যেক বিজ্ঞ ব্যক্তির অনুভবযোগ্য। অভয়, এই তিনটি জরাহীন বিশুদ্ধি লাভের পথ, জরা অতিক্রম করিয়া বিশুদ্ধির জন্য ভগবান অর্হৎ সম্যকসম্বুদ্ধ যিনি জানেন, দেখেন তৎকর্তৃক প্রাণীদের বিশুদ্ধিতার জন্য, শোক-পরিদেবন অতিক্রম করিয়া দুঃখ-দৌর্মনস্য অস্তমিত করিয়া জ্ঞান লাভের জন্য, নির্বাণ প্রত্যক্ষ করার জন্য এই তিনটি উপায় সম্যকভাবে ব্যাখ্যাত হইয়াছে।”

৩. এইরূপ বলা হইলে পণ্ডিত কুমার লিচ্ছবী অভয় লিচ্ছবীকে এইরূপ বলেন, সৌম্য বন্ধু! “হ্যাঁ সৌম্য বন্ধু! আমি কি তাহা সমর্থন না করিয়া পারি? যে আয়ুষ্মান আনন্দের সুভাষণকে সুভাষণ হিসেবে সমর্থন না করিবে তাহাতে তাহার মস্তক বিদীর্ণ হইবে।”

৫. নিবেশক সূত্র
৭৬. ১. “অতঃপর আয়ুষ্মান আনন্দ ভগবানের নিকট উপস্থিত হন। উপস্থিত হইয়া ভগবানকে বন্দনা করিয়া একপ্রান্তে উপবেশন করিলেন। উপবিষ্ট হইয়া আয়ুষ্মান আনন্দকে ভগবান বলেন, “আনন্দ, যাহার জন্য তোমার অনুকম্পা আছে এবং যাহারা মনে করে যে তাহাদের কথা তোমার শ্রবণযোগ্য, তাহারা বন্ধু বা সহচর বা জ্ঞাতি বা রক্তের সম্পর্কিত যাহাই হউক না কেন, তাহারা তিন কারণে বা বিশেষ ঘটনার পরিপ্রেক্ষিতে উপদেশযোগ্য। কী কী?

২. তাহারা বুদ্ধের প্রতি অবিচলিত শ্রদ্ধা ভিত্তি করিয়া, স্থাপন করিয়া উপদিষ্ট হওয়া উচিত যেমন-সেই ভগবান অর্হৎ, সম্যকসম্বুদ্ধ, বিদ্যাচরণসম্পন্ন, সুগত, লোকবিদ, অনুত্তর পুরুষদম্য সারথি, দেবমনুষ্যদের শাস্তা, বুদ্ধ ভগবান। তাহারা ধর্মের প্রতি অবিচলিত শ্রদ্ধা ভিত্তি করিয়া, স্থাপন করিয়া উপদিষ্ট হওয়া উচিত; যেমন-ভগবানের ধর্ম সু-ব্যাখ্যাত... বিজ্ঞ ব্যক্তির উপলব্ধিযোগ্য। তাহারা সংঘের প্রতি অবিচলিত শ্রদ্ধা ভিত্তি করিয়া, স্থাপন করিয়া উপদিষ্ট হওয়া উচিত, যেমন-ভগবানের শ্রাবকসংঘ সুপথে প্রতিপন্ন... জগতে শ্রেষ্ঠ পুণ্যক্ষেত্র।

৩. আনন্দ, চতুর্মহাভূত-মাটি, জল, তাপ, বায়ুর পরিবর্তন ঘটিতে পারে, কিন্তু বুদ্ধের প্রতি অবিচলিত শ্রদ্ধাবান আর্যশ্রাবকের পরিবর্তন অসম্ভব। “পরিবর্তন” দ্বারা আমি বুঝি, এইরূপ ব্যক্তির নিরয় বা তির্যক বা প্রেতযোনিতে পুনর্জন্ম যাহা অসম্ভব।

৪. আনন্দ, চতুর্মহাভূত-মাটি, জল, তাপ, বায়ুর পরিবর্তন ঘটিতে পারে, কিন্তু ধর্মের প্রতি অবিচলিত শ্রদ্ধাবান আর্যশ্রাবকের পরিবর্তন যাহা অসম্ভব। আনন্দ, চতুর্মহাভূত-মাটি, জল, তাপ, বায়ুর পরিবর্তন ঘটিতে পারে, কিন্তু সংঘের প্রতি অবিচলিত শ্রদ্ধাবান আর্যশ্রাবকের পরিবর্তন যাহা অসম্ভব। সুতরাং আনন্দ, যাহার জন্য তোমার অনুকম্পা আছে এবং যাহারা মনে করে যে তাহাদের কথা তোমার শ্রবণযোগ্য তাহারা বন্ধু বা সহচর বা জ্ঞাতি বা রক্তের সম্পর্কিত যাহাই হউক না কেন, তাহারা তিন কারণে বা বিশেষ ঘটনার পরিপ্রেক্ষিতে উপদেশযোগ্য।”

৬. প্রথম ভব সূত্র
৭৭. ১. “তৎপর শ্রদ্ধেয় আনন্দ ভগবানের দর্শনে আসেন। আসিয়া একপ্রান্তে উপবেশন করিলেন। একপ্রান্তে উপবিষ্ট আয়ুষ্মান আনন্দ ভগবানকে এইরূপ বলেন, “ভন্তে, ভব” বলা হয়। ভন্তে, ভব কতটুকু পর্যন্ত? “আনন্দ, যদি কামেন্দ্রিয়-জগৎ না থাকিত এবং তথায় কোনো কর্ম পরিপক্ব না হইত তাহা হইলে ইন্দ্রিয় ভব কি প্রকাশিত হইত?” ভন্তে, কিছুতেই না।” এইভাবে আনন্দ, কর্ম হইল ক্ষেত্র, বিজ্ঞান বীজ, তৃষ্ণা রস। যেসব সত্তা অবিদ্যা দ্বারা বাধাগ্রস্ত, তৃষ্ণা দ্বারা আবদ্ধ তাহাদের বিজ্ঞান হীনলোকে প্রতিষ্ঠিত। এইরূপে ভবিষ্যতে পুনর্জন্ম হয়। আনন্দ, এইভাবে ভব আছে।

২. আনন্দ, যদি রূপধাতু না থাকিত এবং তথায় কোনো কর্ম পরিপক্ব না হইত তাহা হইলে কি রূপভব প্রকাশ পাইত?” “ভন্তে, নিশ্চয়ই না।” “এইভাবে আনন্দ, কর্ম হইল ক্ষেত্র, বিজ্ঞান বীজ, তৃষ্ণা রস। যেসব সত্তা অবিদ্যা দ্বারা বাধাগ্রস্ত, তৃষ্ণা দ্বারা আবদ্ধ তাহাদের বিজ্ঞান মধ্যম লোকে প্রতিষ্ঠিত। এইরূপে ভবিষ্যতে পুনর্জন্ম হয়।

৩. পুনঃ আনন্দ, যদি অরূপ ধাতু (জগৎ) না থাকিত এবং তথায় কোনো কর্ম পরিপক্ব হওয়ার না থাকিত তাহা হইলে কি অরূপভব প্রকাশ পাইত?” “ভন্তে, নিশ্চয়ই না।” “এইভাবে আনন্দ, কর্ম হইল ক্ষেত্র, বিজ্ঞান বীজ, তৃষ্ণা রস। যেসব সত্তা অবিদ্যা দ্বারা বাধাগ্রস্ত, তৃষ্ণা দ্বারা আবদ্ধ তাহাদের বিজ্ঞান উত্তম লোকে প্রতিষ্ঠিত। এইরূপে ভবিষ্যতে পুনর্জন্ম হয়। আনন্দ, এইভাবে ভব আছে।”

৭. দ্বিতীয় ভব সূত্র
৭৮. ১. “যদি চেতনা এবং আকাঙ্ক্ষা না থাকিত এবং তথায় কোনো কর্ম পরিপক্ব না হইত তাহা হইলে চেতনা এবং আকাঙ্ক্ষা কি প্রকাশিত হইত?” “ভন্তে, কিছুতেই না।” “এইভাবে আনন্দ, কর্ম হইল ক্ষেত্র, বিজ্ঞান বীজ, তৃষ্ণা রস। যেসব সত্তা অবিদ্যা দ্বারা বাধাগ্রস্ত, তৃষ্ণা দ্বারা আবদ্ধ তাহাদের চেতনা এবং আকাঙ্ক্ষা হীনলোকে প্রতিষ্ঠিত। এইরূপে ভবিষ্যতে পুনর্জন্ম হয়।

২. যদি চেতনা এবং আকাঙ্ক্ষা না থাকিত এবং তথায় কোনো কর্ম পরিপক্ব না হইত তাহা হইলে ইন্দ্রিয় ভব কি প্রকাশিত হইত?” “ভন্তে, কিছুতেই না।” “এইভাবে আনন্দ, কর্ম হইল ক্ষেত্র, বিজ্ঞান বীজ, তৃষ্ণা রস। যেসব সত্তা অবিদ্যা দ্বারা বাধাগ্রস্ত, তৃষ্ণা দ্বারা আবদ্ধ তাহাদের চেতনা এবং আকাঙ্ক্ষা মধ্যম লোকে প্রতিষ্ঠিত। এইরূপে ভবিষ্যতে পুনর্জন্ম হয়।

৩. “আনন্দ, যদি রূপধাতু না থাকিত এবং তথায় কোনো কর্ম পরিপক্ব না হইত তাহা হইলে কি অরূপ ভব প্রকাশ পাইত?” “ভন্তে, নিশ্চয়ই না।” এইভাবে আনন্দ, কর্ম হইল ক্ষেত্র, বিজ্ঞান বীজ, তৃষ্ণা রস। যেসব সত্তা অবিদ্যা দ্বারা বাধাগ্রস্ত, তৃষ্ণা দ্বারা আবদ্ধ তাহাদের চেতনা এবং আকাঙ্ক্ষা উত্তমলোকে প্রতিষ্ঠিত। এইরূপে ভবিষ্যতে পুনর্জন্ম হয়। আনন্দ, এইভাবে ভব আছে।”

৮. শীলব্রত সূত্র
৭৯. “অতঃপর আনন্দ ভগবানের নিকট উপস্থিত হন। উপস্থিত হইয়া একপ্রান্তে উপবেশন করিলেন। একপ্রান্তে উপবিষ্ট আয়ুষ্মান আনন্দকে ভগবান বলেন, “আনন্দ, তুমি কী মনে কর? প্রতিটি নৈতিক আচরণ (শীলব্রত), জীবিকা, জীবনের পবিত্রতা (ব্রহ্মচর্য), উত্তম সেবার কি পরে ফল আছে?” “ভন্তে, আমি বলি না যে অপরিহার্যরূপে তদ্রুপ”। “আনন্দ, তাহা হইলে শ্রেণিবিভাগ করিয়া দেখাও।” “যেমন ভন্তে, নৈতিক আচরণ, জীবিকা, ব্রহ্মচর্য এবং উত্তম সেবা যাহার অকুশল বৃদ্ধি করে কুশল হ্রাস করে : এইরূপ নৈতিক আচরণ, জীবিকা, ব্রহ্মচর্য এবং সেবা নিষ্ফল। কিন্তু যে নৈতিক আচরণ, জীবিকা, ব্রহ্মচর্য এবং উত্তম সেবা কাহারও কুশল বৃদ্ধি করে এবং অকুশল হ্রাস করে, এইরূপ নৈতিক আচরণ, জীবিকা, ব্রহ্মচর্য এবং সেবা সফল।” আয়ুষ্মান আনন্দ এইরূপ বলিলে ভগবান তাঁহার সাথে একমত হন। তৎপর শ্রদ্ধেয় আনন্দ ভগবান তাঁহার সাথে একমত হইয়াছেন চিন্তা করিয়া আসন হইতে উঠিলেন এবং ভগবানকে অভিবাদন করিয়া প্রদক্ষিণ করিয়া চলিয়া গেলেন।

অতঃপর আয়ুষ্মান আনন্দের চলিয়া যাওয়ার অল্পক্ষণের মধ্যেই ভগবান ভিক্ষুগণকে আহ্বান করিলেন, “ভিক্ষুগণ, আনন্দ একজন শিক্ষার্থী (শৈক্ষ্য)। তথাপি তাহা সদৃশ প্রজ্ঞাবান পাওয়া দুষ্কর।”

৯. গন্ধজাত সূত্র
৮০. ১. “অতঃপর আনন্দ ভগবানের নিকট উপস্থিত হন। উপস্থিত হইয়া আয়ুষ্মান আনন্দ ভগবানকে এইরূপ বলেন, “ভন্তে, এই তিন প্রকার গন্ধ বায়ুর অনুকূলে বহে, প্রতিকূলে নহে। তিন কী কী? মূলগন্ধ, সারগন্ধ ও পুষ্পগন্ধ। ভন্তে, এই তিন প্রকার গন্ধ বায়ুর অনুকূলে বহে, প্রতিকূলে নহে। ভন্তে, এমন কোনো গন্ধ আছে কি যাহা বায়ুর অনুকূলে, প্রতিকূলে এবং উভয় প্রকারে সমভাবে প্রবাহিত হয়?” “হ্যাঁ আনন্দ, অনুরূপ একটি গন্ধ আছে, যাহা বায়ুর অনুকূলে, প্রতিকূলে এবং উভয় প্রকারে সমভাবে প্রবাহিত হয়।” “সেই গন্ধ কী?”

২. এই ব্যাপারে আনন্দ, যে-কোনো গ্রামে বা নিগমে (জেলায়) স্ত্রী বা পুরুষ বুদ্ধ, ধর্ম ও সংঘের শরণ গ্রহণ করে, যে প্রাণিহত্যা, চুরি, মিথ্যা-কামাচার, মিথ্যা-কথন, সুরা, মদ্যপান হইতে বিরত হয়; যে শীলবান কল্যাণ ধর্মপরায়ণ, যে মাৎসর্য মল পরিত্যাগ করিয়া চেতনাযুক্ত হইয়া গৃহবাস করে, যে মুক্ত-হস্ত, পবিত্র হস্ত, ত্যাগে উৎসাহী, যাচক, দান ভাগ করিয়া উপভোগে উৎসাহী-শ্রমণ ব্রাহ্মণগণ, সর্বত্র এইরূপ ব্যক্তির গুণ প্রশংসা করে, যেমন, এইরূপ গ্রামে বা নিগমে স্ত্রী বা পুরুষ বুদ্ধ, ধর্ম ও সংঘের শরণ গ্রহণ করে, যে প্রাণিহত্যা, চুরি, মিথ্যা-কামাচার, মিথ্যা-কথন, সুরা, মদ্যপান হইতে বিরত হয়; যে শীলবান কল্যাণ ধর্মপরায়ণ, যে মাৎসর্য মল পরিত্যাগ করিয়া চেতনাযুক্ত হইয়া গৃহবাস করে, যে মুক্ত-হস্ত, পবিত্র-হস্ত, ত্যাগে উৎসাহী, যাচক, দান ভাগ করিয়া উপভোগে উৎসাহী। অধিকন্তু দেবগণ ও অমনুষ্যগণও অনুরূপভাবে তাহার গুণ প্রশংসা করে। আনন্দ, এই প্রকার গন্ধ বায়ুর অনুকূল, প্রতিকূল এবং উভয় প্রকারে সমভাবে প্রবাহিত হয়।

৩. পুষ্পগন্ধ বায়ুর প্রতিকূলে বহে না, চন্দন, তগর বা মল্লিকা পুষ্পের গন্ধও তদ্রূপ যায় না, কিন্তু সৎপুরুষদের শীলরূপ গুণ সৌরভ প্রতিকূলেও বহে, সৎপুরুষের গন্ধ সর্বত্রই প্রবাহিত হয়।”

১০. চূলনিকা সূত্র
৮১. ১. “অতঃপর আয়ুষ্মান আনন্দ ভগবানকে দর্শনে আসেন। আসিয়া আয়ুষ্মান আনন্দ একপাশে উপবেশন করিলেন। একান্তে উপবিষ্ট আনন্দ ভগবানকে এইরূপ বলেন, ভগবানের সম্মুখে ইহা শুনিয়াছি। ভগবানের সম্মুখেই ইহা লাভ করিয়াছি, “আনন্দ, শিখী বুদ্ধের শ্রাবক অভিভূ ব্রহ্মলোকে স্থিত হইয়া সহস্র লোকধাতু শব্দ দ্বারা অবহিত করিতে পারিতেন।” ভন্তে, ভগবান অর্হৎ সম্যকসম্বুদ্ধ কতদূর পর্যন্ত তাঁহার শব্দ দ্বারা পরিব্যাপ্ত করিতে পারেন?” “আনন্দ, অভিভু ছিল শ্রাবক মাত্র। তথাগতের ক্ষেত্রে অপ্রমেয়।”

দ্বিতীয়বার আয়ুষ্মান ভগবানকে এইরূপ বলেন, ভগবানের সম্মুখে ইহা শুনিয়াছি। ভগবানের সম্মুখেই ইহা লাভ করিয়াছি, “আনন্দ, শিখী বুদ্ধের শ্রাবক অভিভু ব্রহ্মলোকে স্থিত হইয়া সহস্র লোকধাতু শব্দ দ্বারা পরিব্যাপ্ত করিতে পারেন?” “আনন্দ, সহস্র ছোটো লোকধাতু (জগৎ) সম্পর্কে কখনও শুনিয়াছ কি?” ভগবান, ইহাই সময়! সুগত ইহাই কাল! ভগবানকে এই ব্যাপারে ভাষণের! ভগবানের নিকট শুনিয়া ভিক্ষুগণ ইহা মনে ধারণ করিবেন।” “তাহা হইলে আনন্দ, শ্রবণ কর, মনোযোগ-সহকারে শ্রবণ কর আমি ভাষণ করিতেছি।” “ভন্তে, তাহাই হউক”, আনন্দ ভগবানের উত্তর দিলেন। ভগবান এইরূপ বলেন :

২. “আনন্দ, যাবৎ চন্দ্র-সূর্য তাহাদের গতিপথে ঘুরে এবং তাহাদের প্রভায় সর্বত্র আলোকিত করে ততদূর পর্যন্ত সহস্রগুণ জগৎ। তাহাতে আছে সহস্র চন্দ্র, সহস্র সূর্য, সহস্র পর্বতরাজ সিনেরু, সহস্র জম্বুদ্বীপ, সহস্র অপরগোয়ান, সহস্র উত্তর কুরু, সহস্র পূর্ববিদেহ, চারি মহাসমুদ্র, চারি সহস্র শক্তিশালী রাজা। সহস্র চারি মহারাজ, সহস্র তাবতিংস স্বর্গ, সহস্র যামলোক, সহস্র তুষিত স্বর্গ, সহস্র নির্মাণরতি স্বর্গ, সহস্র পরনির্মিত বশবর্তী, সহস্র ব্রহ্মলোক আনন্দ, ইহাকেই বলা হয় “সহস্র ক্ষুদ্র লোকধাতু”। আনন্দ, সহস্র ক্ষুদ্র লোকধাতুর সহস্রগুণ হইল “দুই সহস্র মধ্যম লোকধাতু”, আনন্দ, দুই সহস্র মধ্যম লোকধাতুর সহস্রগুণ হইল “ত্রি-সহস্র মহাসহস্র লোকধাতু (জগৎ)।” এখন আনন্দ, যদি তিনি ইচ্ছা করেন তথাগত তাঁহার শব্দ ত্রি-সহস্র মহা সহস্র লোকধাতু পর্যন্ত বা যদি আকাঙ্ক্ষা করেন তাহারও অধিক পর্যন্ত শ্রবণ করাইতে পারেন।”

৩. “ভন্তে, ভগবান যদি ইচ্ছা করেন তাঁহার শব্দ ত্রি-সহস্র মহাসহস্র লোকধাতু পর্যন্ত শ্রবণ করাইতে পারেন তাহা কিরূপে করা যাইতে পারে?” “আনন্দ, তথাগত ত্রি-সহস্র মহাসহস্র লোকধাতু আলো দ্বারা পরিব্যাপ্ত করেন। যখন এইসব জগতের অধিবাসীরা ইহা অনুভব করে তখনই তথাগত শব্দ উচ্চারণ করেন এবং শব্দ শ্রবণ করান। এইভাবেই তিনি তাহা করেন।”

৪. এইরূপ উক্ত হইলে শ্রদ্ধেয় আনন্দ আয়ুষ্মান উদায়ীকে এইরূপ বলেন : “প্রকৃতপক্ষে আমার জন্য ইহা লাভ! আমার পক্ষে সুলব্ধ যে আমার শাস্তা (শিক্ষক) এইরূপ মহা শক্তিধর এবং মহানুভবসম্পন্ন!” ইহাতে আয়ুষ্মান উদায়ী আয়ুষ্মান আনন্দকে বলেন, “আয়ুষ্মান আনন্দ, ইহা কীরূপ যে, আপনারই শাস্তা এইরূপ মহা শক্তিধর এবং মহানুভবসম্পন্ন?” এই কথা পরিপ্রেক্ষিতে ভগবান আয়ুষ্মান উদায়ীকে উক্তি করেন, “উদায়ী, এইরূপ বল না! উদায়ী, এইরূপ বল না! দুঃখের অবসানকারী আনন্দ অদ্যাবধি অবীতরাগ (রাগমুক্ত) হইলেও তাহার চিত্তের প্রসন্নতা গুণে সে সাতবার দেবতাদের মধ্যে রাজত্ব করিত, সাতবার এই জম্বুদ্বীপের রাজত্ব লাভ করিত। কিন্তু উদায়ী, আনন্দ ইহজীবনেই পরিনির্বাণ লাভ করিবে।”


 

৯. ৪. শ্রমণ বর্গ
১. শ্রমণ সূত্র
৮২. “ভিক্ষুগণ, শ্রমণের শ্রমণোচিত কার্য এই তিন প্রকার। কী কী? অধিশীল (উচ্চতর নৈতিক) শিক্ষা, অধিচিত্ত (উচ্চতর মনন) শিক্ষা, অধিপ্রজ্ঞা (উচ্চতর প্রজ্ঞা) শিক্ষা। ভিক্ষুগণ, এইগুলিই শ্রমণের শ্রমণোচিত তিন ধরনের কার্য। অতএব ভিক্ষুগণ, তোমরা অবশ্যই শিক্ষা করিবে-উচ্চতর শীল-শিক্ষা গ্রহণ আমাদের ইচ্ছাশক্তি হইবে তীব্র, উচ্চতর চিত্ত-শিক্ষা গ্রহণে আমাদের ইচ্ছাশক্তি হইবে প্রবল, উচ্চতর প্রজ্ঞা-শিক্ষা গ্রহণে আমাদের ইচ্ছাশক্তি হইবে প্রবল। এইভাবেই তোমাদের অবশ্যই শিক্ষা গ্রহণ করা উচিত।

২. গদ্রভ সূত্র
৮৩. “যেমন ভিক্ষুগণ, গদ্রভ গো পালের পিছনে পিছনে ঘনিষ্টভাবে এই ভাবিয়া অনুসরণ করে : আমিও গাভী বটে! আমিও গাভী বটে! কিন্তু বর্ণ, শব্দ ও খুর বিবেচনায় সে গাভী সদৃশ নহে। সে ঘনিষ্টভাবে গো পালের পিছনে পিছনে এই ভাবিয়া অনুসরণ করে : আমিও গাভী বটে! আমিও গাভী বটে! তদ্রূপ হে ভিক্ষুগণ, ভিক্ষুসংঘের মধ্যেও কিছু সংখ্যক ভিক্ষু আছে যাহারা ঘনিষ্টভাবে ভিক্ষুসংঘকে এই ভাবিয়া পিছনে পিছনে অনুসরণ করে : আমিও ভিক্ষু বটে! আমিও ভিক্ষু বটে! কিন্তু উচ্চতর শীল শিক্ষা গ্রহণে তাহার ইচ্ছাশক্তি নাই যাহা অন্যান্য ভিক্ষুগণের মধ্যে রহিয়াছে, উচ্চতর চিত্তের শিক্ষা গ্রহণে এবং উচ্চতর প্রজ্ঞার শিক্ষা গ্রহণে ইচ্ছাশক্তি নাই যাহা অন্যান্য ভিক্ষুদের রহিয়াছে। সে শুধুমাত্র এই ভাবিয়া ভিক্ষুদের পিছনে পিছনে ঘনিষ্টভাবে অনুসরণ করে : আমিও ভিক্ষু বটে! আমিও ভিক্ষু বটে! সেই কারণে ভিক্ষুগণ, তোমাদের অবশ্যই শিক্ষা করা উচিত : উচ্চতর শীলের শিক্ষা, উচ্চতর চিত্তের শিক্ষা, উচ্চতর প্রজ্ঞার শিক্ষা গ্রহণে আমাদের ইচ্ছাশক্তি হইবে প্রবল। এইভাবেই ভিক্ষুগণ, তোমাদের শিক্ষা করা উচিত।”

৩. ক্ষেত্র সূত্র
৮৪. ১. “ভিক্ষুগণ, এই তিনটি কৃষক গৃহপতির করণীয় বিষয়। কী কী? ভিক্ষুগণ, জোতদার কৃষক সর্ব প্রথম ভালোভাবে তাহার ক্ষেত্র কর্ষণ করে ও মই দেয় এবং এই সকল কাজ সম্পাদন করিয়া যথাসময়ে ক্ষেত্রে বীজ বপন করে। যথাসময়ে বীজ বপন করিয়া যথাসময়ে জল প্রবেশ করায় এবং পুনঃ জল বাহির করিয়া দেয়। ভিক্ষুগণ, এই সবই হইল কৃষক গৃহপতির প্রাথমিক তিন করণীয় কার্য।

২. একইভাবে ভিক্ষুগণ, একজন ভিক্ষুকে প্রাথমিক এই তিনটি কাজ সম্পাদন করিতে হয়। তিন কী কী? উচ্চতর নৈতিক শিক্ষা গ্রহণ, উচ্চতর মনন শিক্ষা গ্রহণ, উচ্চতর প্রজ্ঞার শিক্ষা গ্রহণ। এই তিনটি একজন ভিক্ষুর প্রাথমিক করণীয় কাজ। সেই কারণে ভিক্ষুগণ, তোমাদের শিক্ষা করা উচিত : উচ্চতর নৈতিক শিক্ষা, উচ্চতর চিত্তের শিক্ষা, উচ্চতর প্রজ্ঞার শিক্ষা গ্রহণে আমাদের ইচ্ছাশক্তি হইবে প্রবল। এইভাবেই ভিক্ষুগণ, তোমাদের শিক্ষা করা উচিত।”

৪. বজ্জিপুত্র সূত্র
৮৫. ১. “আমি এইরূপ শুনিয়াছি। এক সময় ভগবান বৈশালীর মহাবনে কুটাগারশালায় অবস্থান করিতেছিলেন। তখন জনৈক বজ্জিপুত্র ভিক্ষু ভগবানকে দর্শন করিতে আসেন। অতঃপর বজ্জিপুত্র ভিক্ষু একপাশে উপবেশন করিলেন। একপ্রান্তে উপবিষ্ট বজ্জিপুত্র ভিক্ষু ভগবানকে এইরূপ বলেন, “মাসে দুইবার আমাকে যে শিক্ষাপদসমূহ আবৃত্তি করিতে হয় তাহার পরিমাণ একশত পঞ্চাশেরও অধিক। ভন্তে, আমি এই পরিমাণ শিক্ষা করিতে সক্ষম নই।” “বেশ ভালো, ভিক্ষু, তুমি কি বিশেষ তিন বিষয়ে-উচ্চতর নৈতিক, উচ্চতর মনন এবং উচ্চতর প্রজ্ঞা বিষয়ে শিক্ষা করিতে পারিবে?” “হ্যাঁ ভন্তে, পারিব।”

২. “তাহা হইলে ভিক্ষু, তুমি এগুলি শিক্ষা কর। তৎপর ভিক্ষু, যখন তুমি উচ্চতর নৈতিক, উচ্চতর মনন এবং উচ্চতর প্রজ্ঞা পারদর্শী হইয়া উঠিবে তখন তোমার রাগ, দ্বেষ ও মোহ পরিত্যক্ত হইবে। এইসব পরিত্যক্ত হইলে তুমি যাহা অকুশল ও পাপমূলক তাহা অনুসরণ করিবে না।”

৩. অতঃপর সেই ভিক্ষু উচ্চতর নৈতিকতা, মননশীলতা ও প্রজ্ঞায় শিক্ষিত হওয়ার পরে তাহার রাগ, দ্বেষ ও মোহ পরিত্যক্ত হইল। তৎপর সে অকুশল ও পাপমূলক কার্য অনুসরণ করে নাই।”

৫. শৈক্ষ্য সূত্র
৮৬. ১. “তৎপর জনৈক ভিক্ষু ভগবানকে দর্শন করিতে আসেন। অতঃপর জনৈক ভিক্ষু একপাশে উপবেশন করিলেন। একপ্রান্তে উপবিষ্ট ভিক্ষু ভগবানকে বলেন, ভন্তে, শেখো (শিক্ষার্থী), শেখো বলিয়া যে অভিহিত করা হয়, শিক্ষার্থী কতটুকু পর্যন্ত?” “ভিক্ষু, শিক্ষাধীন, এই অর্থে যে শেখো (শিক্ষার্থী) কি সে শিক্ষা করে? সে শিক্ষা করে উচ্চতর নৈতিকতা, উচ্চতর মননশীলতা, উচ্চতর প্রজ্ঞা। ভিক্ষু, এই কারণে সে “শেখো” নামে অভিহিত।

ঋজু আর্যমার্গ প্রতিপন্ন শিক্ষাকারী শেখ ব্যক্তির প্রথমত, ক্লেশ ক্ষয়কর মার্গজ্ঞান উৎপন্ন হয়, তৎপর চতুর্থ মার্গজ্ঞানের অনন্তর অর্হৎ ফলজ্ঞান, তদনন্তর সম্যকরূপে তিনি জানিতে পারেন যে, নিশ্চয়ই আমার বিমুক্তি, ভববন্ধন হেতু অকোপিত হইয়াছে। তাদৃশ লাভ-যশাদি হেতু অকম্পিত ব্যক্তির অর্হৎ ফল-বিমুক্তি দ্বারা প্রত্যবেক্ষণ জ্ঞান উৎপন্ন হয়।”

৬. প্রথম শিক্ষা সূত্র
৮৭. ১. “ভিক্ষুগণ, প্রতিমাসে দুইবার শিক্ষাপদসমূহের যে আবৃত্তি অনুষ্ঠিত হয় তাহাতে শিক্ষাপদের সংখ্যা একশত পঞ্চাশেরও অধিক, যেখানে উৎসাহী ও মঙ্গলকামী কুলপুত্রগণ শিক্ষা লাভ করে। ভিক্ষুগণ, এইসব একত্রে যুক্ত হইয়া শিক্ষার তিনটি আকার হয়। কী কী? উচ্চতর নৈতিকতা, উচ্চতর মননশীলতা, উচ্চতর প্রজ্ঞা। ভিক্ষুগণ, এই তিন প্রকার শিক্ষা ইহাতে একত্রে যুক্ত।

২. ভিক্ষুগণ, ভিক্ষু শীল পরিপূরণকারী হয়, সে মাঝারি-ভাবে সমাধি ও প্রজ্ঞার জন্য চেষ্টা করে। ক্ষুদ্রানুক্ষুদ্র যেসব পালনীয় বিষয় আছে সেইগুলি সে বর্জন করে, ঐগুলি মুক্ত হয়। কেন? আমি এইগুলির জন্য তাহাকে অনুপযুক্ত বলিয়া ঘোষণা করি না। যেহেতু সে কঠোরভাবে ব্রহ্মচর্যের মূলনীতি, উপাদান প্রতিপালন করে, সে শীলে প্রতিষ্ঠিত, শিক্ষাপদসমূহ গ্রহণ করিয়া পালন করে। সে তিনটি সংযোজন ক্ষয় করিয়া স্রোতাপন্ন হয়, যাহার পতন হয় না, সে বোধিজ্ঞান লাভে আশ্বস্ত হয়।

৩. অধিকন্তু ভিক্ষুগণ, ভিক্ষু শীল পরিপূরণকারী হয়, সে মাঝারি-ভাবে সমাধি ও প্রজ্ঞার জন্য চেষ্টা করে। ক্ষুদ্রানুক্ষুদ্র যেসব পালনীয় বিষয় আছে সেইগুলি সে বর্জন করে, ঐগুলি মুক্ত হয়। কেন? আমি এইগুলির জন্য তাহাকে অনুপযুক্ত বলিয়া ঘোষণা করি না। যেহেতু সে কঠোরভাবে ব্রহ্মচর্যের মূলনীতি, উপাদান প্রতিপালন করে, সে শীলে প্রতিষ্ঠিত, শিক্ষাপদসমূহ গ্রহণ করিয়া পালন করে। সে তিনটি সংযোজন ক্ষয় করিয়া এবং রাগ, দ্বেষ, মোহ দুর্বল করিয়া সকৃদাগামী হয়। জগতে আর মাত্র একবার আসিয়া দুঃখের অবসান করে।

৪. ভিক্ষুগণ, ভিক্ষু শীল পরিপূরণকারী, সমাধি পরিপূরণকারী কিন্তু সে মাঝারিভাবে প্রজ্ঞায় চেষ্টাশীল হয়। সে মাঝারি-ভাবে সমাধি ও প্রজ্ঞার জন্য চেষ্টা করে। ক্ষুদ্রানুক্ষুদ্র যেসব পালনীয় বিষয় আছে সেইগুলি সে বর্জন করে, ঐগুলি মুক্ত হয়। কেন? আমি এইগুলির জন্য তাহাকে অনুপযুক্ত বলিয়া ঘোষণা করি না। যেহেতু সে কঠোরভাবে ব্রহ্মচর্যের মূলনীতি, উপাদান প্রতিপালন করে, সে শীলে প্রতিষ্ঠিত, শিক্ষাপদসমূহ গ্রহণ করিয়া শিক্ষা করে। সে পঞ্চ সংযোজন যেইগুলি নীচ জগতে আবদ্ধ করে সেইগুলি ধ্বংস করিয়া আপনা হইতে জন্ম নেয়, তাহা হইলে পরিনির্বাণ লাভ করে, তথা হইতে আর এইখানে আগমন করে না।

৫. ভিক্ষুগণ, ভিক্ষু পরিপূর্ণভাবে শীল পালন করে, পরিপূর্ণভাবে সমাধি ও প্রজ্ঞার মূলনীতিসমূহ প্রতিপালন করে। সে ক্ষুদ্রানুক্ষুদ্র হয়, সে মাঝারি-ভাবে সমাধি ও প্রজ্ঞার জন্য চেষ্টা করে। ক্ষুদ্রানুক্ষুদ্র যেসব পালনীয় বিষয় আছে সেইগুলি সে বর্জন করে, ঐগুলি মুক্ত হয়। কেন? আমি এইগুলির জন্য তাহাকে অনুপযুক্ত বলিয়া ঘোষণা করি না। যেহেতু সে কঠোরভাবে ব্রহ্মচর্যের মূলনীতি, উপাদান প্রতিপালন করে, সে শীলে প্রতিষ্ঠিত, শিক্ষাপদসমূহ গ্রহণ করিয়া শিক্ষা করে। এইরূপ ভিক্ষু আসবের ক্ষয় করিয়া অনাসক্ত, চিত্তের বিমুক্তি, প্রজ্ঞাবিমুক্তি সে পুরোপুরি অবগত হয় এবং ইহজীবনেই স্বয়ং অভিজ্ঞা প্রত্যক্ষ করিয়া তাহাতে অবস্থান করে। এইভাবে ভিক্ষুগণ, আংশিক শিক্ষাপদ অনুসরণকারীগণ আংশিক ফল লাভ করে এবং সম্পূর্ণ শিক্ষাপদ অনুসরণকারীগণ পূর্ণ ফল লাভ করিয়া থাকে। আমি ঘোষণা করি যে শিক্ষাপদসমূহ নিষ্ফল হয় না।”

৭. দ্বিতীয় শিক্ষা সূত্র
৮৮. ১. “ভিক্ষুগণ, প্রতিমাসে দুইবার শিক্ষাপদসমূহের যে আবৃত্তি অনুষ্ঠিত হয় তাহাতে শিক্ষাপদের সংখ্যা একশত পঞ্চাশেরও অধিক, যেখানে উৎসাহী ও মঙ্গলকামী কুলপুত্রগণ শিক্ষা লাভ করে। ভিক্ষুগণ, এইসব একত্রে যুক্ত হইয়া শিক্ষার তিনটি আকার হয়। কী কী? উচ্চতর নৈতিকতা, উচ্চতর মননশীলতা, উচ্চতর প্রজ্ঞা। ভিক্ষুগণ, এই তিন প্রকার শিক্ষা ইহাতে একত্রে যুক্ত।

২. ভিক্ষুগণ, ভিক্ষু শীল পরিপূরণ করে, সে মাঝারি-ভাবে সমাধি ও প্রজ্ঞার জন্য চেষ্টা করে। ক্ষুদ্রানুক্ষুদ্র যেসব পালনীয় বিষয় আছে সেইগুলি সে বর্জন করে, ঐগুলি মুক্ত হয়। কেন? আমি এইগুলির জন্য তাহাকে অনুপযুক্ত বলিয়া ঘোষণা করি না। যেহেতু সে কঠোরভাবে ব্রহ্মচর্যের মূলনীতি, উপাদান প্রতিপালন করে, সে শীলে প্রতিষ্ঠিত, শিক্ষাপদসমূহ গ্রহণ করিয়া পালন করে। সে তিনটি সংযোজন ধ্বংস করিয়া বেশি হইলে সাতবার অধিক জন্ম নেয়, দেব এবং মনুষ্যদের মধ্যে অধিক সাতবার বিচরণ করে এবং তৎপর দুঃখ অতিক্রম করে। সে তিনটি সংযোজন ধ্বংস করিয়া উত্তম পরিবারে জন্ম পরিগ্রহ করে। দুই বা তিন পরিবারে দেহান্তে গমনের পর সে দুঃখের অন্তসাধন করে। অথবা পুনঃ তিন সংযোজন ধ্বংস করিয়া একবীজী হয়-সে শুধুমাত্র একবার মানব হিসেবে পুনর্জন্ম গ্রহণ করে এবং তৎপর দুঃখ অতিক্রম করে। এই ভিক্ষু তিন সংযোজন ধ্বংস করিয়া এবং রাগ, দ্বেষ ও মোহ দুর্বল করিয়া সকৃদাগামী (একবার মাত্র আগমনকারী) হয়। পুনরায় সে একবার মাত্র এই ভবে আগমন করে এবং দুঃখ সমাপ্ত করে।

৩. ভিক্ষুগণ, ভিক্ষু শীল পরিপূরণ করে, সে মাঝারি-ভাবে সমাধি ও প্রজ্ঞার জন্য চেষ্টা করে। ক্ষুদ্রানুক্ষুদ্র যেসব পালনীয় বিষয় আছে সেইগুলি সে বর্জন করে, ঐগুলি মুক্ত হয়। কেন? আমি এইগুলির জন্য তাহাকে অনুপযুক্ত বলিয়া ঘোষণা করি না। যেহেতু সে কঠোরভাবে ব্রহ্মচর্যের মূলনীতি, উপাদান প্রতিপালন করে, সে শীলে প্রতিষ্ঠিত, শিক্ষাপদসমূহ গ্রহণ করিয়া পালন করে। সে পাঁচটি সংযোজন (বন্ধন) ধ্বংস করিয়া (যাহা নীচ লোকে পুনর্জন্ম লাভে বাধ্য করে) ঊর্ধ্বগামী হয়, সে অকনিষ্ঠগামী হয়। অথবা সে পঞ্চ সংযোজন ধ্বংস করিয়া সসংস্কার পরিনির্বাণ লাভ করে (অতি কষ্ট বিনা বিমুক্তি)। অথবা এই পঞ্চ সংযোজন ক্ষয় করিয়া সামান্য কষ্টে সে বিমুক্তি লাভ করে (অসংস্কার পরিনির্বাণ লাভ করে)। অথবা এই পঞ্চ সংযোজন ধ্বংস করিয়া সে তাহার সময় হ্রাসে পরিনির্বাণ (উপহচ্চ পরিনির্বাণ) লাভ করে। অথবা এই পঞ্চ সংযোজন ধ্বংস করিয়া অন্তরা পরিনির্বাণ (মধ্যপথে পরিনির্বাণ) লাভ করে।

৪. ভিক্ষুগণ, ভিক্ষু পরিপূর্ণভাবে শীল পালন করে, পরিপূর্ণভাবে সমাধি ও প্রজ্ঞার মূলনীতিসমূহ প্রতিপালন করে, ক্ষুদ্রানুক্ষুদ্র যেসব পালনীয় বিষয় আছে সেইগুলি সে বর্জন করে, ঐগুলি মুক্ত হয়। কেন? আমি এইগুলির জন্য তাহাকে অনুপযুক্ত বলিয়া ঘোষণা করি না। যেহেতু সে কঠোরভাবে ব্রহ্মচর্যের মূলনীতি, উপাদান প্রতিপালন করে, সে শীলে প্রতিষ্ঠিত, শিক্ষাপদসমূহ গ্রহণ করিয়া শিক্ষা করে। এইরূপ ভিক্ষু আসবের ক্ষয় করিয়া অনাসক্ত, চিত্তের বিমুক্তি, প্রজ্ঞাবিমুক্তি সে পুরোপুরি অবগত হয় এবং ইহজীবনেই স্বয়ং অভিজ্ঞা প্রত্যক্ষ করিয়া তাহাতে অবস্থান করে। এইভাবে ভিক্ষুগণ, আংশিক শিক্ষাপদ অনুসরণকারীগণ আংশিক ফল লাভ করে এবং সম্পূর্ণ শিক্ষাপদ অনুসরণকারীগণ পূর্ণ ফল লাভ করিয়া থাকে। আমি ঘোষণা করি যে, শিক্ষাপদসমূহ নিষ্ফল হয় না।”

৮. তৃতীয় শিক্ষা সূত্র
৮৯. ১. “ভিক্ষুগণ, প্রতিমাসে দুইবার শিক্ষাপদসমূহের যে আবৃত্তি অনুষ্ঠিত হয় তাহাতে শিক্ষাপদের সংখ্যা একশত পঞ্চাশেরও অধিক, যেখানে উৎসাহী ও মঙ্গলকামী কুলপুত্রগণ শিক্ষা লাভ করে। ভিক্ষুগণ, এইসব একত্রে যুক্ত হইয়া শিক্ষার তিনটি আকার হয়। কী কী? উচ্চতর নৈতিকতা, উচ্চতর মননশীলতা, উচ্চতর প্রজ্ঞা। ভিক্ষুগণ, এই তিন প্রকার শিক্ষা ইহাতে একত্রে যুক্ত।

২. ভিক্ষুগণ, ভিক্ষু শীল পরিপূরণকারী হয়, সে মাঝারি-ভাবে সমাধি ও প্রজ্ঞার জন্য চেষ্টা করে। ক্ষুদ্রানুক্ষুদ্র যেসব পালনীয় বিষয় আছে সেইগুলি সে বর্জন করে, ঐগুলি মুক্ত হয়। কেন? আমি এইগুলির জন্য তাহাকে অনুপযুক্ত বলিয়া ঘোষণা করি না। যেহেতু সে কঠোরভাবে ব্রহ্মচর্যের মূলনীতি, উপাদান প্রতিপালন করে, সে শীলে প্রতিষ্ঠিত, শিক্ষাপদসমূহ গ্রহণ করিয়া পালন করে। সে তিনটি সংযোজন ক্ষয় করিয়া পালন করে। সে আসক্তি ক্ষয় করিয়া ইহজীবনেই স্বয়ং ইহা জ্ঞাত হইয়া সম্পূর্ণভাবে চিত্ত-বিমুক্তি, প্রজ্ঞা দ্বারা বিমুক্তি উপলব্ধি করে এবং তাহাতে অবস্থান করে।

৩. যদি সে লাভ করে, যদি সে ততটুকু মর্মভেদ করিতে না পারে তবে পঞ্চ সংযোজন ধ্বংস করিয়া (যেইগুলি নিম্ন জগতে আবদ্ধ করিয়া রাখে) মধ্যপথে পরিনির্বাণ লাভ করে। অথবা যদি সে ততটুকু মর্মভেদ করিতে না পারে তবে পঞ্চ সংযোজন ধ্বংস করিয়া সে তাহার সময় হ্রাসে পরিনির্বাণ লাভ করে। অথবা যদি সে ততটুকু মর্মভেদ করিতে না পারে তবে পঞ্চ সংযোজন ধ্বংস করিয়া সসংস্কার (অতি কষ্ট ব্যতীত) পরিনির্বাণ লাভ করে। অথবা যদি সে ততটুকু মর্মভেদ করিতে না পারে তবে পঞ্চ সংযোজন ধ্বংস করিয়া অসংস্কার (সামান্য কষ্টে) পরিনির্বাণ লাভ করে। অথবা যদি সে ততটুকু মর্মভেদ করিতে না পারে তবে পঞ্চ সংযোজন ধ্বংস করিয়া ঊর্ধ্বগামী হয়। অথবা যদি সে ততটুকু মর্মভেদ করিতে না পারে তবে পঞ্চ সংযোজন ধ্বংস করিয়া অকনিষ্ঠগামী হয়। অথবা যদি সে লাভ না করে, যদি সে ততটুকু মর্মভেদ করিতে না পারে তবে তিনটি সংযোজন ধ্বংস করিয়া রাগ-দ্বেষ-মোহ দুর্বল করিয়া সকৃদাগামী (একবার আগমনকারী) হয়, জগতে অধিক একবার মাত্র জন্ম নিয়া সে দুঃখের অবসান করে। তথাপি যদি সে ততটুকু মর্মভেদ করিতে না পারে তবে তিনটি সংযোজন ধ্বংস করিয়া একবীজী হয়, সে শুধুমাত্র একবার মানব হিসেবে পুনর্জন্ম গ্রহণ করে এবং তৎপর দুঃখ অতিক্রম করে। অথবা যদি সে ততটুকু মর্মভেদ করিতে না পারে তবে তিনটি সংযোজন ধ্বংস করিয়া উত্তম পরিবারে জন্ম পরিগ্রহ করে। দু ইবা তিন পরিবারে দেহান্তে গমনের পর সে দুঃখের অন্তসাধন করে। অথবা যদি সে ততটুকু মর্মভেদ করিতে না পারে তবে তিনটি সংযোজন ধ্বংস করিয়া বেশি হইলে সাতবার জন্ম নেয়, দেব এবং মনুষ্যদের মধ্যে সাতবার বিচরণ করে এবং তৎপর দুঃখ অতিক্রম করে। এইভাবে ভিক্ষুগণ, আংশিক শিক্ষাপদ অনুসরণকারীগণ আংশিক ফল লাভ করিয়া থাকে। আমি ঘোষণা করি যে শিক্ষাপদসমূহ নিষ্ফল হয় না।”

৯. প্রথম শিক্ষাত্রয় সূত্র
৯০. “ভিক্ষুগণ, শিক্ষা এই তিন প্রকার। কী কী? অধিশীল শিক্ষা, অধিচিত্ত শিক্ষা, অধিপ্রজ্ঞা শিক্ষা। অধিশীল (উচ্চতর নৈতিক) শিক্ষা কী? ভিক্ষুগণ, ভিক্ষু শীলবান হয় এবং প্রাতিমোক্ষের প্রতিপাল্য নিয়মাবলী দ্বারা সংযত হইয়া বিহার করে, আচার-গোচরসম্পন্ন হয়। বর্জনীয় বিষয় সামান্য মাত্র হইলেও তাহাতে ভয় দর্শন করে, শিক্ষাপদসমূহ গ্রহণ করিয়া পালন করে। ভিক্ষুগণ, ইহাকেই বলা হয় অধিশীল শিক্ষা। ভিক্ষুগণ, অধিচিত্ত শিক্ষা কী? ভিক্ষুগণ, ভিক্ষু কাম অকুশল মুক্ত হইয়া প্রথম ধ্যান, দ্বিতীয় ধ্যান, তৃতীয় ধ্যান, চতুর্থ ধ্যান লাভ করিয়া তাহাতে অবস্থান করে। ভিক্ষুগণ, ইহাকে বলা হয় অধিচিত্ত (উচ্চতর মননশীলতা) শিক্ষা। ভিক্ষুগণ, অধিপ্রজ্ঞা শিক্ষা কী? ভিক্ষুগণ, ভিক্ষু যথাযথই জানে, ইহা দুঃখ, ইহা দুঃখ সমুদয়, ইহা দুঃখ নিরোধ, ইহা দুঃখ নিরোধের উপায়। ভিক্ষুগণ, ইহাই অধিপ্রজ্ঞা শিক্ষা। ভিক্ষুগণ, এইগুলিই তিন প্রকার শিক্ষা।”

১০. দ্বিতীয় শিক্ষাত্রয় সূত্র
৯১. ১. “ভিক্ষুগণ, শিক্ষা এই তিন প্রকার। কী কী? অধিশীল, অধিচিত্ত ও অধিপ্রজ্ঞা শিক্ষা। ভিক্ষুগণ, ভিক্ষু শীলবান হয় এবং প্রাতিমোক্ষের প্রতিপাল্য নিয়মাবলী দ্বারা সংযত হইয়া বিহার করে, আচার-গোচরসম্পন্ন হয়। বর্জনীয় বিষয় সামান্য মাত্র হইলেও তাহাতে ভয় দর্শন করে, শিক্ষাপদসমূহ গ্রহণ করিয়া পালন করে। ভিক্ষুগণ, ইহাকেই বলা হয় অধিশীল শিক্ষা। ভিক্ষুগণ, অধিচিত্ত শিক্ষা কী? ভিক্ষুগণ, ভিক্ষু কাম অকুশল মুক্ত হইয়া প্রথম ধ্যান, দ্বিতীয় ধ্যান, তৃতীয় ধ্যান, চতুর্থ ধ্যান লাভ করিয়া তাহাতে অবস্থান করে। ভিক্ষুগণ, ইহাকে বলা হয় অধিচিত্ত শিক্ষা। ভিক্ষুগণ, অধিপ্রজ্ঞা শিক্ষা কী? ভিক্ষুগণ, ভিক্ষু যথাযথই জানে, ইহা দুঃখ, ইহা দুঃখ সমুদয়, ইহা দুঃখ নিরোধ, ইহা দুঃখ নিরোধের উপায় যথাযথ জানে। ভিক্ষুগণ, ইহাকেই বলা হয় অধিপ্রজ্ঞা শিক্ষা। এইগুলিই তিন প্রকার শিক্ষা।”

২. অধিশীল বা শীল সংযম, অধিচিত্ত বা প্রথম হইতে চতুর্থ ধ্যান সমাধি, অধিপ্রজ্ঞা বা অর্হৎ ফল এই ত্রিবিধ শিক্ষায় বীর্যবান, শক্তিবান, ধ্যায়ী ব্যক্তি সতত ইন্দ্রিয় সংরক্ষণে রত হইয়া বিচরণ করেন।

পণ্ডিত ব্যক্তি প্রথমে যেমন শিক্ষা করেন পরেও তেমনি শিক্ষা করেন, আগে-পাছেও তদ্রূপ শিক্ষা করেন, যেমনি অধঃ তেমনি ঊর্ধ্ব তেমনি অধঃ দেখিয়া থাকেন। পণ্ডিত ব্যক্তি যেমন দিনে শিক্ষা করেন তেমনি শিক্ষা করেন রাত্রিতে, তদ্রূপ রাত্রিদিন শিক্ষা করেন এবং অপ্রমাণ সমাধি দ্বারা সর্বদিক জয় করেন। সেই শিক্ষাকেই শেষ প্রতিপদ বলে অথচ সেই পরিশুদ্ধ শীলকে এই জগতে বীর প্রতিপদান্তগুসম্বুদ্ধ বলে। তৃষ্ণাক্ষয় বিমুক্ত ক্ষীণাসবের চরম বিজ্ঞান নিরোধ দ্বারা প্রজ্বলিত প্রদীপের নির্বাণতুল্য চিত্তবিমোক্ষ লাভ হয়।

১১. সঙ্কবা/পঙ্কধা সূত্র
৯২. ১. “এক সময় ভগবান বৃহৎ ভিক্ষুসংঘসহ কোশলে বিচরণ করিতে করিতে পঙ্কধা নামক কোশলদিগের এক নিগমে (জেলায়) আসিয়া পৌঁছিলেন। তখন ভগবান পঙ্কধায় বাস করিতেছিলেন। পঙ্কধা হইল কোশলদিগের একটি নিগম (জেলা)। সেই সময় কশ্যপ গোত্রীয় জনৈক ভিক্ষু পঙ্কধায় আবাসিক ভিক্ষু হিসেবে ছিলেন। তখন ইহা ঘটিল যে, ভগবান উপদেশমূলক ধর্ম কথা দ্বারা ভিক্ষুদের উপদেশ দিতেছিলেন, উৎসাহিত ও উৎফুল্ল করিতেছিলেন। ভগবান যখন এই ধরনের কাজে নিযুক্ত ছিলেন ভিক্ষু কশ্যপ এইগুলি সমর্থন করেন নাই, অসন্তুষ্ট হইলেন (তিনি চিন্তা করিতেছিলেন), এই শ্রমণগণ অতীব ধর্মভীরু।

২. সুতরাং পঙ্কধায় যতদিন ইচ্ছা ততদিন অবস্থান করার পর ভগবান বিচরণ করিতে করিতে রাজগৃহে পৌঁছেন। সেখানে ভগবান রাজগৃহের গৃধ্রকুট পর্বতে অবস্থান করিতেছিলেন। অতঃপর কশ্যপ গোত্রীয় ভিক্ষু কশ্যপ ভগবানের চলিয়া যাওয়ার অল্পক্ষণের মধ্যে মনস্তাপ ও দুঃখ অনুভব করিলেন, ভাবিলেন, ইহা আমার পক্ষে মহা ক্ষতিকর! ইহা আমার পক্ষে লাভের কারণ নহে। ইহাতে আমার অন্যায় লাভ হইয়াছে! আমার পক্ষে অন্যায় হইয়াছে যে, যখন ভগবান ভিক্ষুদের উপদেশ দিতেছিলেন, উৎসাহিত ও উৎফুল্ল করিতেছিলেন ধর্ম কথা দ্বারা আমি সেইগুলি সমর্থন করি নাই বরং অসন্তুষ্ট হইলাম এবং চিন্তা করিলাম, এই শ্রমণগণ অতীব ধর্মভীরু। এখন আমার উচিৎ তাঁহার সমীপে গমন করা, উপস্থিত হইয়া তাঁহার নিকট আমার লংঘনের বিষয় ব্যাখ্যা করা।

৩. অতঃপর কশ্যপ গোত্রীয় ভিক্ষু তাঁহার আবাস ঠিকঠাক রাখিয়া পাত্র-চীবর নিয়া রাজগৃহের উদ্দেশ্যে যাত্রা করেন এবং সেখান হইতে গৃধ্রকুট পর্বতে যেখানে ভগবান অবস্থান করিতেছিলেন তাঁহার নিকট আসিয়া তাঁহাকে অভিবাদন করিয়া একপ্রান্তে উপবেশন করেন। এইভাবে উপবিষ্ট কশ্যপ গোত্রীয় ভিক্ষু ভগবানকে বলেন, “ভন্তে, এইমাত্র ভগবান পঙ্কধা নামক কোশলদিগের নিগমে বাস করিতেছিলেন। তখন ইহা ঘটিল যে, ভগবান উপদেশমূলক ধর্ম কথা দ্বারা ভিক্ষুদের উপদেশ দিতেছিলেন, উৎসাহিত ও উৎপুলৱ করিতেছিলেন। ভগবান যখন এই ধরনের কাজে নিযুক্ত ছিলেন ভিক্ষু কশ্যপ এইগুলি সমর্থন করেন নাই, অসন্তুষ্ট হইলেন (তিনি চিন্তা করিতেছিলেন) : এই শ্রমণগণ অতীব ধর্মভীরু। অতঃপর পঙ্কধায় ভগবান যতদিন ইচ্ছা ততদিন অবস্থান করার পর রাজগৃহে চলিয়া গেলেন। অতঃপর ভন্তে ভগবানের চলিয়া যাওয়ার অল্পক্ষণের মধ্যে আমি মনস্তাপ ও দুঃখ অনুভব করিলাম, ভাবিলাম : ইহা আমার পক্ষে মহা ক্ষতিকর! ইহা আমার পক্ষে লাভের কারণ নহে। ইহাতে আমার অন্যায় লাভ হইয়াছে! আমার পক্ষে অন্যায় হইয়াছে যে, যখন ভগবান ভিক্ষুদের উপদেশ দিতেছিলেন, উৎসাহিত ও উৎফুল্ল করিতেছিলেন ধর্ম কথা দ্বারা আমি সেইগুলি সমর্থন করি নাই বরং অসন্তুষ্ট হইলাম এবং চিন্তা করিলাম, এই শ্রমণগণ অতীব ধর্মভীরু। এখন আমার উচিৎ তাঁহার সমীপে গমন করা, উপস্থিত হইয়া তাঁহার নিকট আমার লংঘনের বিষয় ব্যাখ্যা করা। ভন্তে, আমার অন্যায় হইয়াছে, আমার নির্বুদ্ধিতা, বিহ্বলতা, অমূলক কাজ হইয়াছে, ভগবান তখন উপদেশমূলক ধর্ম কথা দ্বারা ভিক্ষুদের উপদেশ দিতেছিলেন, উৎসাহিত ও উৎফুল্ল করিতেছিলেন। ভগবান যখন এই ধরনের কাজে নিযুক্ত ছিলেন তখন আমি এইগুলি সমর্থন করি নাই, আমি অসন্তুষ্ট হইলাম, চিন্তা করিলাম, এই শ্রমণগণ অতীব ধর্মভীরু। ভন্তে, আমার অন্যায় হইয়াছে, ভগবান আমি পাপ স্বীকার করিতেছি ভবিষ্যতে আমাকে সংযত করুন।”

৪. “সত্য সত্যই কশ্যপ, তোমার অন্যায় হইয়াছে, ইহাতে তোমার নির্বুদ্ধিতা, বিহ্বলতা, অমূলক কাজেরই প্রকাশ পাইয়াছে, উপদেশমূলক কথা দ্বারা ভিক্ষুগণ যখন আমাকর্তৃক উপদিষ্ট, উৎসাহিত, উৎফুল্ল হইতেছিল তখন তুমি এইগুলি সমর্থন কর নাই, তুমি চিন্তা করিয়াছিলে, এই শ্রমণগণ অতীব ধর্মভীরু। তথাপি কশ্যপ, যেহেতু তুমি তোমার অন্যায় হইয়াছে তাহা প্রত্যক্ষ করিয়াছ এবং দোষ স্বীকার করিয়াছ যাহা সত্য, সেই কারণে আমরা তোমাকে গ্রহণ করিতেছি। কশ্যপ, আর্যদের বিনয়ে যে অন্যায়কে অন্যায় হিসেবে স্বীকার করিয়া যথাধর্ম প্রতিকার করে অর্থাৎ ভবিষ্যতে আত্ম-সংযম অনুশীলন করে তাহাতে আর্য বিনয়ের বাস্তবিকই শ্রীবৃদ্ধি ঘটে।

৫. কশ্যপ, যদি স্থবির ভিক্ষু শিক্ষার প্রতি আগ্রহী না হয়, যদি সে শিক্ষা গ্রহণের প্রশংসা না করে এবং অন্য ভিক্ষুরা যদি শিক্ষার প্রতি ইচ্ছুক না হয় এবং যদি সে তাহাদিগকে শিক্ষা গ্রহণে উদ্দীপিত না করে এবং শিক্ষার প্রতি আগ্রহী ভিক্ষুগণকে যথাসময়ে যাহা সত্য ও যথার্থ তাহার প্রশংসা না করে, কশ্যপ, আমি এইরূপ স্থবির ভিক্ষুর প্রশংসা করি না। কেন? যেহেতু অন্যান্য ভিক্ষুগণ তাহার সাথে সংশ্রব রাখিবে এই বলিয়া, “শাস্তা (শিক্ষক) তাহার প্রশংসা করেন।” এখন যাহারা তাহার সাথে সংশ্রব রাখিবে তাহাদিগকে তাহার মতামতে অংশ গ্রহণ করিতে হইবে। যদি তাহারা এইরূপ করে ইহা তাহাদের পক্ষে দীর্ঘকালের জন্য ক্ষতি ও দুঃখের কারণ হইবে। সুতরাং কশ্যপ, এই কারণে আমি এইরূপ স্থবির ভিক্ষুর প্রশংসা করি না।

৬. পুনঃ কশ্যপ, মধ্যম স্তরের ভিক্ষু... নব দীক্ষিত ভিক্ষু যদি শিক্ষার প্রতি আগ্রহী না হয়, যদি সে শিক্ষা গ্রহণের প্রশংসা না করে এবং অন্য ভিক্ষুরা যদি শিক্ষার প্রতি ইচ্ছুক না হয় এবং যদি সে তাহাদিগকে শিক্ষা গ্রহণে উদ্দীপিত না করে এবং শিক্ষার প্রতি আগ্রহী ভিক্ষুগণকে যথাসময়ে যাহা সত্য ও যথার্থ তাহার প্রশংসা না করে কশ্যপ আমি এইরূপ মধ্যম স্তরের ভিক্ষু বা নব দীক্ষিত ভিক্ষুর অনুরূপ কারণে (যেহেতু... দুঃখের কারণ হইবে) প্রশংসা করি না।

৭. কিন্তু কশ্যপ, যদি স্থবির ভিক্ষু শিক্ষার প্রতি আগ্রহশীল হয়, যদি সে শিক্ষা গ্রহণে প্রশংসা করে, শিক্ষা গ্রহণে আগ্রহশীল নহে এমন অন্য ভিক্ষুকে যে উদ্দীপিত করে, যে অন্যান্য আগ্রহী ভিক্ষুগণকে যথাসময়ে যাহা সত্য ও যথার্থ তাহার প্রশংসা করে কশ্যপ, আমি এইরূপ স্থবির ভিক্ষুর প্রশংসা করি। কেন? যেহেতু অন্যান্য ভিক্ষুগণ তাহার সাথে সংশ্রব রাখিবে এই বলিয়া, “শাস্তা (শিক্ষক) তাহার প্রশংসা করেন।” এখন যাহারা তাহার সাথে সংশ্রব রাখিবে তাহাদিগকে তাহার মতামতে অংশ গ্রহণ করিতে হইবে। যদি তাহারা এইরূপ করে ইহা তাহাদের পক্ষে দীর্ঘকালের জন্য হিত ও সুখের কারণ হইবে। কশ্যপ, এই কারণে আমি এইরূপ স্থবির ভিক্ষুর প্রশংসা করি।

৮. কশ্যপ মধ্যম স্তরের ভিক্ষু... নব দীক্ষিত ভিক্ষু যদি শিক্ষার প্রতি আগ্রহশীল হয়, যদি সে শিক্ষা গ্রহণের প্রশংসা না করে এবং অন্য ভিক্ষুরা যদি শিক্ষার প্রতি ইচ্ছুক না হয় এবং যদি সে তাহাদিগকে শিক্ষা গ্রহণে উদ্দীপিত না করে এবং শিক্ষার প্রতি আগ্রহী ভিক্ষুগণকে যথাসময়ে যাহা সত্য ও যথার্থ তাহার প্রশংসা না করে কশ্যপ আমি এইরূপ স্থবির ভিক্ষুর প্রশংসা করি না। কেন? যেহেতু অন্যান্য ভিক্ষুগণ তাহার সাথে সংশ্রব রাখিবে এই বলিয়া, “শাস্তা (শিক্ষক) তাহার প্রশংসা করেন।” এখন যাহারা তাহার সাথে সংশ্রব রাখিবে তাহাদিগকে তাহার মতামতে অংশ গ্রহণ করিতে হইবে। যদি তাহারা এইরূপ করে ইহা তাহাদের পক্ষে দীর্ঘকালের জন্য ক্ষতি ও দুঃখের কারণ হইবে। সুতরাং কশ্যপ, এই কারণে আমি এইরূপ স্থবির ভিক্ষুর প্রশংসা করি।”


 

১০. ৫. লোণফল বর্গ
১. অত্যাবশ্যক সূত্র
৯৩. ১. “ভিক্ষুগণ, একজন কৃষক গৃহপতির অত্যাবশ্যক এই তিনটি দায়িত্ব আছে। কী কী? ভিক্ষুগণ, কৃষক গৃহপতি তাহার ক্ষেত্র অতি দ্রুত ভালোভাবে কর্ষণ করে এবং মই দেয়। এই সমস্ত কার্য করার পর শীঘ্রই সে বীজ বপন করে। ইহা করিয়া সে শীঘ্রই জল প্রবেশ করায় এবং আবার জল বাহির করিয়া দেয়। এই তিনটি তাহার জরুরি কর্তব্য। ভিক্ষুগণ, সেই কৃষক গৃহপতির তেমন কোনো যাদু শক্তি বা কর্তৃত্ব নাই এইরূপ বলার, “অদ্য আমার ফসল গজাইয়া উঠুক, আগামীকাল শীষ ফলুক, পরের দিন ঐগুলি পক্ব হউক।” না! যথা ঋতুতেই তাহা হয় (ঠিক সময়ে সেই কৃষক গৃহপতির শস্য গজায়, শীষ ফলে এবং পক্ব হয়)।

২. এইরূপই ভিক্ষুগণ, একজন ভিক্ষুর এই তিনটি জরুরি করণীয় কার্য আছে। কী কী? উচ্চতর নৈতিকতা, মননশীলতা এবং প্রজ্ঞা শিক্ষা। এইগুলি তিন জরুরি শিক্ষা। ভিক্ষুগণ, ভিক্ষুর এমন কোনো ঋদ্ধি বা অনুভাব নাই এইরূপ বলার, “অদ্য আমার চিত্ত আসক্তি হইতে মুক্ত হউক, আগামীকল্য বা পরের দিনও।” ভিক্ষুগণ, সেই ভিক্ষুর অধিশীল, অধিচিত্ত, অধিপ্রজ্ঞা এই তিনটি শিক্ষায় শিক্ষিত হইলে যথাসময়ে তাহার চিত্ত আসক্তি মুক্ত হয়। এই কারণে ভিক্ষুগণ, তোমাদের শিক্ষা করা উচিত : শিক্ষার এই তিন শাখায় শিক্ষা গ্রহণে তীব্র হউক আমাদের ইচ্ছাশক্তি। এইরূপ তোমাদের শিক্ষা করা উচিত।”

২. প্রবিবেক সূত্র
৯৪. ১. “ভিক্ষুগণ, অন্যতীর্থিয় পরিব্রাজকগণ এই তিন প্রকার নির্জনতা আদেশ করেন। কী কী? চীবর প্রবিবেক, পিণ্ডপাত (আহার) প্রবিবেক, আবাস প্রবিবেক। চীবর প্রবিবেকের ক্ষেত্রে অন্য তীর্থিয় পরিব্রাজকগণ মোটা কাপড়, শনের বস্ত্র, বিবিধ আঁশনির্মিত বস্ত্র, বাতিল মৃত বস্ত্র, জঞ্জাল স্তূপের কম্বল, গাছের বাকলের আঁশ, কৃষ্ণসার মৃগচর্ম, মৃগচর্মের ফালি, কুশ-তৃণ-বস্ত্র, বৃক্ষ-বাকলের বস্ত্র, তক্তার আঁশ, কেশ কম্বল, মনুষ্যচুল-নির্মিত কম্বল, পেঁচকের ডানা পরিধানের আদেশ করেন। ভিক্ষুগণ, চীবর সম্পর্কে তাঁহারা এই প্রবিবেক প্রজ্ঞাপন করেন। তৎপর ভিক্ষুগণ, অন্য তীর্থিয় পরিব্রাজকেরা আহার সম্পর্কে এইরূপ প্রবিবেক নির্দেশ করেন-তাঁহারা শাক-সব্জি, জোয়ার, শুকনা চাউল, বন্য চাউল, চাউলের গুঁড়া, ভাতের জ্বলন্ত গাঁজলা, বীজ তৈলের ময়দা, তৃণ এবং গোবর ভক্ষণ করেন। তাঁহারা বনের শিকড় এবং ফল, পতিত ফলাহার করিয়া নিজেদের বাঁচাইয়া রাখেন। তাঁহাদের আহার প্রবিবেক এইরূপ।

পুনঃ ভিক্ষুগণ, অন্য তীর্থিয় পরিব্রাজকগণ, আবাস নির্জনতা ব্যাপারে এইরূপ নিয়ম ঘোষণা করেন-অরণ্যে বৃক্ষমূলে, শ্মশানে, নির্জন জঙ্গল পথে, মুক্ত আকাশে, খর স্তূপে, খড়কুটার চালাবিশিষ্ট আশ্রয়ে-পরিব্রাজকগণ এইরূপ আবাসের নির্দেশ করেন। ভিক্ষুগণ, অন্য তীর্থিয় পরিব্রাজকদের নির্জনতার এই তিনটি নির্দেশ।

২. ভিক্ষুগণ, এই ধর্ম-বিনয়ে ভিক্ষুর তিন প্রকার নির্জনতা (প্রবিবেক) আছে। কী কী? ভিক্ষুগণ, ভিক্ষু শীলবান, সে দুঃশীলতা পরিত্যাগ করিয়াছে। তাহা হইতে সে নির্জন। তাহার আছে সম্যক দৃষ্টি, সে মিথ্যাদৃষ্টি পরিত্যাগ করিয়াছে। তাহা হইতে সে নির্জন। সে আসক্তি ক্ষয় করিয়াছে, তাহা দ্বারা আসক্তি পরিত্যক্ত, তাহা হইতে সে নির্জন। ভিক্ষুগণ, এই তিন, “পূর্ণতা প্রাপ্ত হইয়াছে,” সার প্রাপ্ত হইয়াছে, শুদ্ধ সারে প্রতিষ্ঠিত” (শীল, সমাধি, প্রজ্ঞাসার)।

৩. যেমন ভিক্ষুগণ, কোনো কৃষক গৃহপতির শালিক্ষেত্র যথাযথ পর্যায়ে আছে। সেই কৃষক শীঘ্রই ধান্য কর্তন করে এবং এইরূপ করিয়া শীঘ্রই শস্য সংগ্রহ করে, শীঘ্রই আঁটি হইতে মাড়াইয়া লয়, ছাড়াইয়া লয়, তুষ উড়াইয়া দেয়, চাউল সংগ্রহ করে, ঝাড় দেয়, শীঘ্রই তুষ বাহির করে। এইভাবে সেই কৃষক গৃহপতির শস্য পূর্ণতা প্রাপ্ত হয়, সার প্রাপ্ত হয়, পরিষ্কৃত ও শুদ্ধ সারে প্রতিষ্ঠিত হয়।

৩. শরৎ সূত্র
৯৫. “যেমন ভিক্ষুগণ, শরৎকালে যখন আকাশ স্বচ্ছ এবং মেঘমুক্ত আকাশে উদীয়মান সূর্য স্বর্গের সকল অন্ধকার অপসারিত করে এবং আলো দেয় প্রজ্জ্বলিত হয় এবং দীপ্তি পায় তদ্রূপ ভিক্ষুগণ, আর্যশ্রাবকের বিরজ (নিখুঁত), বীতমল (নিষ্কলঙ্ক) প্রজ্ঞাচক্ষু উৎপন্ন হয় এবং ইহার উৎপত্তিতে ত্রি-সংযোজন (বন্ধন) পরিত্যক্ত হয়, যেমন সৎকায়দৃষ্টি (আত্মবাদ), বিচিকিৎসা (দোদুল্যমানভাব-সন্দেহ), শীলব্রত পরামর্শ (ব্রতশুদ্ধিবাদ) কেবল তাহাই নহে, (লোভ এবং দ্বেষ) এই দুই বিষয় হইতে সে মুক্ত হয়। এই শ্রাবক কাম এবং অকুশল বিষয় হইতে নির্লিপ্ত হইয়া সবিতর্ক-সবিচার (মননশীল পর্যবেক্ষণশীলতাসহ) বিবেকজনিত প্রীতিসুখযুক্ত প্রথম ধ্যান লাভ করে এবং তাহাতে অবস্থান করে। ভিক্ষুগণ, সেই সময়ে যদি আর্যশ্রাবক মৃত্যুবরণ করেন তাঁহার সংযোজন থাকে না যদ্বারা তাঁহাকে পুনশ্চ এই জগতে আগমন করিতে হয়।

৪. পরিষদ সূত্র
৯৬. ১. “ভিক্ষুগণ, পরিষদ এই তিন প্রকার। কী কী? বিশিষ্ট পরিষদ, বিরোধী পরিষদ, সামঞ্জস্যপূর্ণ পরিষদ। ভিক্ষুগণ, বিশিষ্ট পরিষদ কিরূপ? যে পরিষদের স্থবির ভিক্ষুগণ বাহুল্য প্রবৃত্ত (বিলাসপ্রিয়) নহে, লম্পট নহে, পাপের প্রদর্শক হয় না, নির্জন জীবনভার পরিত্যাগী হয় না কিন্তু যাহা অলব্ধ তাহা লাভ করিতে চেষ্টাশীল হয়, অপ্রাপ্তির প্রাপ্তির জন্য, অনুপলব্ধির বিষয় উপলব্ধির জন্য, পরবর্তী জনগণ তাহাদের মতের উপর নির্ভর করে : ভিক্ষুগণ, এই পরিষদ “বিশিষ্ট পরিষদ” নামে অভিহিত।

২. ভিক্ষুগণ, বিরোধী পরিষদ কিরূপ? ভিক্ষুগণ, যে পরিষদের ভিক্ষুগণ কলহপ্রিয়, বিবাদ-পরায়ণ, তর্কপ্রিয়, পরস্পর পরস্পরকে জিহ্বাস্ত্র দ্বারা আহত করে : এইরূপ পরিষদ “বিরোধী পরিষদ” হিসেবে খ্যাত।

৩. ভিক্ষুগণ, সামঞ্জস্যপূর্ণ পরিষদ কিরূপ? যে পরিষদের ভিক্ষুগণ একতাবদ্ধ হইয়া বাস করে, বিনীত, বিবাদ-পরায়ণ নহে, দুধ ও জল মিশ্রিত যেমন, একে অপরকে প্রিয় চক্ষে দর্শন করে : এইরূপ পরিষদ “সামঞ্জস্যপূর্ণ পরিষদ” নামে অভিহিত।

৪. ভিক্ষুগণ, যে সময়ে ভিক্ষুরা একতাবদ্ধ হইয়া বাস করে, বিনীত, বিবাদ-পরায়ণ নহে, দুধ ও জল মিশ্রিত যেমন, একে অপরকে প্রিয় চক্ষে দর্শন করে সেই সময়ে তাহারা বহু পুণ্য প্রসব করে। ভিক্ষুগণ, এই সময়ে তাহারা ব্রহ্ম বিহার করে অর্থাৎ মুদিতা (সহানুভূতি) দ্বারা চিত্ত বিমুক্তিতে প্রমোদিত হইলে যাহার প্রীতি উৎপন্ন হয়। প্রীতিযুক্ত ভিক্ষুর দেহ প্রশান্ত হয় যাহার দেহ প্রশান্ত হয় সে সুখ অনুভব করে। সুখী ব্যক্তির চিত্ত সমাধিযুক্ত (সমতাপ্রাপ্ত) হয়।

৫. ভিক্ষুগণ, যখন পর্বতোপরি ভারী বৃষ্টিপাত হয় সেই জলধারা জায়গার ঢালুতানুসারে পর্বত-কন্দর, পর্বত-কন্দর শাখা পরিপূর্ণ করে এবং যখন এইগুলি পরিপূর্ণ হয় তখন পূর্ণ করে ক্ষুদ্র ডোবা, পুনঃ ক্ষুদ্র ডোবা, বড় জলাশয় এবং পুনঃ এইগুলি ক্ষুদ্র নদী, এইগুলি আবার নদী এবং বড় নদীসমূহ পরিপূর্ণ হইয়া সমুদ্র পরিপূর্ণ করে তদ্রূপ ভিক্ষুগণ, যে-সময়ে ভিক্ষুরা একতাবদ্ধ হইয়া বাস করে, বিনীত, বিবাদ-পরায়ণ নহে, দুধ ও জল মিশ্রিত যেমন, একে অপরকে প্রিয় চক্ষে দর্শন করে, সেই সময়ে তাহারা বহু পুণ্য প্রসব করে ভিক্ষুগণ, এই সময়ে তাহারা ব্রহ্ম বিহার করে অর্থাৎ মুদিতা (সহানুভূতি) দ্বারা চিত্ত বিমুক্তিতে প্রমোদিত হইলে যাহার প্রীতি উৎপন্ন হয়। প্রীতিযুক্ত ভিক্ষুর দেহ প্রশান্ত হয় যাহার দেহ প্রশান্ত হয় সে সুখ অনুভব করে। সুখী ব্যক্তির চিত্ত সমাধিযুক্ত (সমতাপ্রাপ্ত) হয়। এইগুলিই ত্রিবিধ পরিষদ”।

৫. প্রথম আজানীয় সূত্র
৯৭. ১. “ভিক্ষুগণ, তিনটি গুণযুক্ত রাজার ভদ্র মার্জিত অশ্ব রাজার উপযুক্ত, রাজকীয় সম্পদ, রাজার গৌরব। তিনটি গুণ কী কী? ভিক্ষুগণ, রাজার ভদ্র অশ্ব বর্ণসম্পদে সমৃদ্ধ, বলসম্পদে সমৃদ্ধ এবং গতিবান। এই তিনটি গুণযুক্ত রাজার ভদ্র মার্জিত অশ্ব রাজার উপযুক্ত, রাজকীয় সম্পদ, রাজার গৌরব।

২. তদ্রূপ ভিক্ষুগণ, তিনটি গুণযুক্ত ভিক্ষু ভক্তি বা দানের যোগ্য, আতিথেয়তার যোগ্য, দানের যোগ্য, অঞ্জলির যোগ্য, জগতের শ্রেষ্ঠ পুণ্যক্ষেত্র। তিনটি গুণ কী কী? বর্ণ (জীবনের)-সম্পন্ন, বল (চরিত্র)-সম্পন্ন এবং গতি (প্রজ্ঞারূপ)-সম্পন্ন।

৩. ভিক্ষুগণ, একজন ভিক্ষু কিভাবে বর্ণসম্পন্ন হয়? ভিক্ষু শীলবান, উত্তম আচার অনুশীলনে দক্ষ হয়, সামান্য দোষেও ভয় দর্শন করে, শিক্ষাপদসমূহ গ্রহণ করিয়া শিক্ষা করে। এইভাবে সে (জীবনের) বর্ণসম্পন্ন হয়।

৪. ভিক্ষুগণ, কিভাবে একজন ভিক্ষু বলসম্পন্ন হয়? ভিক্ষু আরব্ধবীর্য হইয়া বাস করে। অকুশল বিষয় পরিত্যাগে এবং কুশল গ্রহণে নিয়ত বীর্যবান, দৃঢ় পরাক্রমী হয়, কুশলধর্মের ভার অপরিত্যাগী হয়। এইভাবে ভিক্ষু বলসম্পন্ন (চরিত্র বলে বলীয়ান) হয়।

৫. কিভাবে ভিক্ষু গতিবান হয়? ভিক্ষুগণ, ভিক্ষু যথাযথই জানে, ইহা দুঃখ, ইহা দুঃখ সমুদয়, ইহা দুঃখ নিরোধ, ইহা দুঃখ নিরোধগামিনী প্রতিপদা। এইভাবে ভিক্ষু গতিবান (প্রজ্ঞা উপলব্ধিতে) হয়। ভিক্ষুগণ, এইভাবে ভিক্ষু ভক্তি বা দানের যোগ্য, আতিথেয়তার যোগ্য, দানের যোগ্য, অঞ্জলির যোগ্য, জগতের শ্রেষ্ঠ পুণ্যক্ষেত্র।”

৬. দ্বিতীয় আজানীয় সূত্র
৯৮. “ভিক্ষুগণ, তিনটি গুণযুক্ত রাজার ভদ্র মার্জিত অশ্ব রাজার উপযুক্ত, রাজকীয় সম্পদ, রাজার গৌরব। তিনটি গুণ কী কী? ভিক্ষুগণ, রাজার ভদ্র অশ্ব বর্ণসম্পদে সমৃদ্ধ, বলসম্পদে সমৃদ্ধ এবং গতিবান। এই তিনটি গুণযুক্ত রাজার ভদ্র মার্জিত অশ্ব রাজার উপযুক্ত, রাজকীয় সম্পদ, রাজার গৌরব।

২. তদ্রূপ ভিক্ষুগণ, তিনটি গুণযুক্ত ভিক্ষু ভক্তি বা দানের যোগ্য, আতিথেয়তার যোগ্য, দানের যোগ্য, অঞ্জলির যোগ্য, জগতের শ্রেষ্ঠ পুণ্যক্ষেত্র। তিনটি গুণ কী কী? বর্ণ (জীবনের)-সম্পন্ন, বল (চরিত্র)-সম্পন্ন এবং গতি (প্রজ্ঞারূপ)-সম্পন্ন।

৩. ভিক্ষুগণ, একজন ভিক্ষু কিভাবে বর্ণসম্পন্ন হয়? ভিক্ষু শীলবান, উত্তম আচার অনুশীলনে দক্ষ হয়, সামান্য দোষেও ভয় দর্শন করে, শিক্ষাপদসমূহ গ্রহণ করিয়া শিক্ষা করে। এইভাবে সে (জীবনের) বর্ণসম্পন্ন হয়।

৪. ভিক্ষুগণ, কিভাবে একজন ভিক্ষু বলসম্পন্ন হয়? ভিক্ষু আরব্ধবীর্য হইয়া বাস করে। অকুশল বিষয় পরিত্যাগে এবং কুশল গ্রহণে নিয়ত বীর্যবান, দৃঢ় পরাক্রমী হয়, কুশলধর্মের ভার অপরিত্যাগী হয়। এইভাবে ভিক্ষু বলসম্পন্ন (চরিত্র বলে বলীয়ান) হয়।

৫. কিভাবে ভিক্ষু গতিসম্পন্ন হয়? ভিক্ষুগণ, পঞ্চ সংযোজন যেইগুলি নিম্নতর জগতে আবদ্ধ করে সেই সমস্ত ধ্বংস করিয়া উপপাতিক (আপনা হইতেই জন্মগ্রহণ করে), সেইখান হইতে পরিনির্বাণ লাভ করে, তথা হইতে আর এইখানে প্রত্যাবর্তন করে না। এইভাবে ভিক্ষুগণ, ভিক্ষু গতিবান হয়। ভিক্ষুগণ, এই তিনটি গুণযুক্ত ভিক্ষু ভক্তি বা দানের যোগ্য, আতিথেয়তার যোগ্য, দানের যোগ্য, অঞ্জলির যোগ্য, জগতের শ্রেষ্ঠ পুণ্যক্ষেত্র।”

৭. তৃতীয় আজানীয় সূত্র
৯৯. ১. “ভিক্ষুগণ, তিনটি গুণযুক্ত রাজার ভদ্র মার্জিত অশ্ব রাজার উপযুক্ত, রাজকীয় সম্পদ, রাজার গৌরব। তিনটি গুণ কী কী? ভিক্ষুগণ, রাজার ভদ্র অশ্ব বর্ণ সম্পদে সমৃদ্ধ, বল সম্পদে সমৃদ্ধ এবং গতিবান। এই তিনটি গুণযুক্ত রাজার ভদ্র মার্জিত অশ্ব রাজার উপযুক্ত, রাজকীয় সম্পদ, রাজার গৌরব।

২. তদ্রূপ ভিক্ষুগণ, তিনটি গুণযুক্ত ভিক্ষু ভক্তি বা দানের যোগ্য, আতিথেয়তার যোগ্য, দানের যোগ্য, অঞ্জলির যোগ্য, জগতের শ্রেষ্ঠ পুণ্যক্ষেত্র। তিনটি গুণ কী কী? বর্ণ (জীবনের)-সম্পন্ন, বল (চরিত্র)-সম্পন্ন এবং গতি (প্রজ্ঞারূপ)-সম্পন্ন।

৩. ভিক্ষুগণ, একজন ভিক্ষু কিভাবে বর্ণসম্পন্ন হয়? ভিক্ষু শীলবান, উত্তম আচার অনুশীলনে দক্ষ হয়, সামান্য দোষেও ভয় দর্শন করে, শিক্ষাপদসমূহ গ্রহণ করিয়া শিক্ষা করে। এইভাবে সে (জীবনের) বর্ণসম্পন্ন হয়।

৪. ভিক্ষুগণ, কিভাবে একজন ভিক্ষু বলসম্পন্ন হয়? ভিক্ষু আরব্ধবীর্য হইয়া বাস করে। অকুশল বিষয় পরিত্যাগে এবং কুশল গ্রহণে নিয়ত বীর্যবান, দৃঢ় পরাক্রমী হয়, কুশলধর্মের ভার অপরিত্যাগী হয়। এইভাবে ভিক্ষু বলসম্পন্ন (চরিত্র বলে বলীয়ান) হয়।

৫. কিভাবে ভিক্ষু গতিসম্পন্ন হয়? ভিক্ষুগণ, ভিক্ষু আসক্তি ক্ষয় করিয়া অনাসক্ত হয়, ইহজীবনেই সম্পূর্ণভাবে জ্ঞাত হইয়া চিত্ত বিমুক্তি প্রজ্ঞা-বিমুক্তি স্বয়ং উপলব্ধি করিয়া তাহা আয়ত্ত করিয়া তাহাতে অবস্থান করে। এইভাবে সে গতিসম্পন্ন হয়। ভিক্ষুগণ, এই তিনটি তিনটি গুণযুক্ত ভিক্ষু ভক্তি বা দানের যোগ্য, আতিথেয়তার যোগ্য, দানের যোগ্য, অঞ্জলির যোগ্য, জগতের শ্রেষ্ঠ পুণ্যক্ষেত্র।”

৮. পোত্থক সূত্র
১০০. ১. “ভিক্ষুগণ, তন্তু বস্ত্রখণ্ড নিকৃষ্ট বর্ণের, স্পর্শ ক্লেশকর এবং সামান্য মানের। মধ্যম মান এবং জীর্ণ বস্ত্রের ক্ষেত্রেও তদ্রূপ। লোকেরা পুরাতন তন্তু বস্ত্র রান্নার পাত্রাদি মোচার কাজে ব্যবহার করিয়া থাকে অথবা আবর্জনাস্তূপে নিক্ষেপ করে।

২. তদ্রূপ ভিক্ষুগণ, যদি কোনো নব দীক্ষিত ভিক্ষুও দুঃশীল এবং পাপধর্মী হয় আমি ইহাকে তাহার “দুর্বর্ণ” বলিয়া অভিহিত করি। সেই তন্তু বস্ত্র যেমন নিকৃষ্ট বর্ণের আমি এই ভিক্ষুকেও ঠিক তদ্রূপ বলিয়া অভিহিত করি। যাহারা তাহার সেবা (অনুসরণ) করে, সংসর্গ করে, শ্রদ্ধা নিবেদন করে এবং তাহার মতানুদর্শী হয় তাহা তাহাদের দীর্ঘকালের অহিত ও দুঃখের কারণ হয়। আমি ইহাকে “দুঃখদায়ক স্পর্শ” বলিয়া অভিহিত করি। সেই তন্তু বস্ত্রের স্পর্শ যেমন দুঃখকর এই ব্যক্তিও ঠিক তদ্রূপ বলিয়া আমি ঘোষণা করি। অধিকন্তু যাহাদের নিকট হইতে সে চীবর, পিণ্ডপাত, আবাস, রোগে ওষুধ গ্রহণ করে তাহাদের এই দান মহা ফলদায়ক এবং হিতকর হয় না। আমি ইহাকে তাহার “সামান্য মূল্যমানের” বলিয়া অভিহিত করি। সেই তন্তু বস্ত্র যেমন সামান্য মানের আমি এই পুদ্গলকেও (ব্যক্তিকে) ঠিক তদ্রূপ বলিয়া ঘোষণা করি।

৩. পুনঃ ভিক্ষুগণ, মধ্যম স্তরের ভিক্ষু... স্থবির ভিক্ষুর ক্ষেত্রেও যদি সে দুঃশীল এবং পাপধর্মপরায়ণ হয় আমি ইহাকে তাহার “দুর্বর্ণ” বলিয়া অভিহিত করি। সেই তন্তু বস্ত্র যেমন নিকৃষ্ট বর্ণের আমি এই ভিক্ষুকেও ঠিক তদ্রূপ বলিয়া অভিহিত করি। যাহারা তাহার সেবা (অনুসরণ) করে, সংসর্গ করে, শ্রদ্ধা নিবেদন করে এবং তাহার মতানুদর্শী হয় তাহা তাহাদের দীর্ঘকালের অহিত ও দুঃখের কারণ হয়। আমি ইহাকে “দুঃখদায়ক স্পর্শ” বলিয়া অভিহিত করি। সেই তন্তু বস্ত্রের স্পর্শ যেমন দুঃখকর এই ব্যক্তিও ঠিক তদ্রূপ বলিয়া আমি ঘোষণা করি। অধিকন্তু যাহাদের নিকট হইতে সে চীবর, পিণ্ডপাত, আবাস, রোগে ওষুধ গ্রহণ করে তাহাদের এই দান মহা ফলদায়ক এবং হিতকর হয় না। আমি ইহাকে তাহার “সামান্য মূল্যমানের” বলিয়া অভিহিত করি। সেই তন্তু বস্ত্র যেমন সামান্য মানের আমি এই পুদ্গলকেও (ব্যক্তিকে) ঠিক তদ্রূপ বলিয়া ঘোষণা করি।

৪. মনে কর ভিক্ষুগণ, এই ভিক্ষুর ন্যায় একজন স্থবির ভিক্ষু সংঘের মধ্যে উক্তি করে। ভিক্ষুগণ, তাহাকে বলে, কি হে! তুমি কী কথা বলিতে চাও? তোমার নির্বোধ ও নিরর্থক কথার কী অর্থ আছে? সে ইহাতে ক্রুদ্ধ এবং অসন্তুষ্ট হইয়া এমন ধরনের শব্দ ব্যবহার করে যেইরূপ বাক্যে সংঘ তাহাকে বহিষ্কার করিয়া দেয় যেমন, কোনো ব্যক্তি তন্তু বস্ত্র আবর্জনা স্তূপে যেইভাবে নিক্ষেপ করে।”

৫. ভিক্ষুগণ, বেনারসী বস্ত্র উত্তম বর্ণসম্পন্ন, সুখস্পর্শ এবং মহা মূল্যবান। মধ্যম মানের ও পুরাতন বেনারসী বস্ত্রও তদ্রূপ। লোকেরা পুরাতন বেনারসী বস্ত্র রত্ন জড়ানোর কাজে ব্যবহার করে বা গন্ধদ্রব্য রাখিবার পাত্রে রাখিয়া দেয়।

৬. সেইরূপ ভিক্ষুগণ, নব দীক্ষিত ভিক্ষুও যদি শীলবান ও উন্নত প্রকৃতির হয় আমি ইহাকে তাহার “উত্তম বর্ণ” বলিয়া অভিহিত করি। বেনারসী বস্ত্র যেমন উত্তম বর্ণযুক্ত এই ভিক্ষুকেও আমি তদ্রূপ বলিয়া ঘোষণা করি। যাহারা তাহাকে অনুসরণ করে, তাহার সাথে সংসর্গ করে, যাহারা তাহাকে শ্রদ্ধা নিবেদন করে এবং মতানুদর্শী হয় তাহা তাহাদের দীর্ঘকালের হিত ও সুখের কারণ হয়। আমি ইহাকে তাহার “সুখস্পর্শ” বলিয়া অভিহিত করি। সেই বেনারসী বস্ত্র যেমন সুখস্পর্শ সেই ভিক্ষুও তদ্রূপ বলিয়া আমি ঘোষণা করি। অধিকন্তু সে যাহাদের নিকট হইতে চীবর, পিণ্ডপাত, শয্যাসন, রোগে ওষুধ লাভ করে তাহা মহা ফলদায়ক ও হিতকর হয়। ইহাকে আমি তাহার “মহৎ যোগ্যতা”র কারণ বলিয়া অভিহিত করি। সেই বেনারসী বস্ত্র যেমন মহা মূল্যবান এই ভিক্ষুকেও আমি তদ্রূপ বলিয়া ঘোষণা করি।

৭. ভিক্ষুগণ, মধ্যম স্তরের ভিক্ষু... স্থবির ভিক্ষু যদি শীলবান ও উন্নত প্রকৃতির হয় আমি ইহাকে তাহার “উত্তম বর্ণ” বলিয়া অভিহিত করি। বেনারসী বস্ত্র যেমন উত্তম বর্ণযুক্ত এই ভিক্ষুকেও আমি তদ্রূপ বলিয়া ঘোষণা করি। যাহারা তাহাকে অনুসরণ করে, তাহার সাথে সংসর্গ করে, যাহারা তাহাকে শ্রদ্ধা নিবেদন করে এবং মতানুদর্শী হয় তাহা তাহাদের দীর্ঘকালের হিত ও সুখের কারণ হয়। আমি ইহাকে তাহার “সুখ স্পর্শ” বলিয়া অভিহিত করি। সেই বেনারসী বস্ত্র যেমন সুখস্পর্শ সেই ভিক্ষুও তদ্রূপ বলিয়া আমি ঘোষণা করি। অধিকন্তু সে যাহাদের নিকট হইতে চীবর, পিণ্ডপাত, শয্যাসন, রোগে ওষুধ লাভ করে তাহা মহা ফলদায়ক ও হিতকর হয়। ইহাকে আমি তাহার “মহৎ যোগ্যতা”র কারণ বলিয়া অভিহিত করি। সেই বেনারসী বস্ত্র যেমন মহা মূল্যবান এই ভিক্ষুকেও আমি তদ্রূপ বলিয়া ঘোষণা করি।

৮. মনে কর ভিক্ষুগণ, এইরূপ একজন স্থবির ভিক্ষুসংঘের মধ্যে উক্তি করে, তখন ভিক্ষুগণ এইরূপ বলে, আয়ুষ্মানগণ, নীরব হউন! একজন স্থবির ভিক্ষু ধর্ম এবং বিনয় সম্বন্ধে বক্তৃতা দিবেন।” তাহার বচন সঞ্চয় করার যোগ্য, যেমনি করিয়া থাকে যে-কোনো লোক গন্ধদ্রব্য রাখার পাত্রে। সেই কারণে ভিক্ষুগণ, তোমাদের অবশ্যই শিক্ষা করা উচিত : আমরা বেনারসী বস্ত্র সদৃশই হইব, তন্তু বস্ত্র সদৃশ নহে। এইভাবেই তোমরা শিক্ষা করিবে।”

৯. লবণ কণিকা সূত্র
১০১. ১. “ভিক্ষুগণ, যদি কেহ এইরূপ বলে, “পুরুষ যেরূপ কর্ম সম্পাদন করে সে সেইরূপ ভোগ করিয়া থাকে।” এই কারণে কোনো ব্রহ্মচর্যবাস নাই, সম্যকভাবে দুঃখ ধ্বংসের কোনো সুযোগ নাই। কিন্তু ভিক্ষুগণ, যদি কেহ বলে, “এই পুরুষ যে কর্ম করে তাহা যেমন বেদনীয় (ভোগ করার যোগ্য) সে সেইরূপ ফলই ভোগ করে।” এই কারণে ভিক্ষুগণ, ব্রহ্মচর্য জীবন আছে, সম্যকভাবে দুঃখ ধ্বংসের সুযোগও আছে। ভিক্ষুগণ, উদাহরণস্বরূপ কোনো কোনো ব্যক্তির সামান্য পাপকর্ম করিতে পারে যাহা তাহাকে নরকে নিয়া যাইতে পারে। পুনঃ ভিক্ষুগণ, কোনো ব্যক্তির তাদৃশ সামান্য পাপকর্ম থাকে যাহা ইহজীবনে ভোগ করিতে হয়। কেবল তাহাই নহে, ইহার অধিক সামান্য পরিমাণও পরবর্তী জীবনে দেখা যায় না।

২. ভিক্ষুগণ কোন ধরনের ব্যক্তির সামান্যমাত্র কৃত পাপকর্ম তাহাকে নরকে উপনীত করে? ভিক্ষুগণ, কোনো কোনো ব্যক্তি কায়, শীল, চিত্ত, প্রজ্ঞা অনুশীলনে অসতর্ক। সে তুচ্ছ তাহার আত্মা সীমিত, তাহার জীবন সীমিত এবং শোচনীয়। ভিক্ষুগণ, এইরূপ ব্যক্তির কৃত সামান্য পাপকর্মও তাহাকে নরকে নিয়া যায়। ভিক্ষুগণ, কোনো ব্যক্তির তাদৃশ সামান্য পাপকর্ম আছে যাহা ইহজীবনেই ভোগ করিতে হয়? কেবল তাহাই নহে, ইহার অধিক সামান্য পরিমাণও পরবর্তী জীবনে দেখা যায় না? এই ব্যাপারে কোনো কোনো ব্যক্তি কায়, শীল বা চিত্ত সতর্কতার সাথে অনুশীলন করিয়াছে, তাহার প্রজ্ঞা বৃদ্ধি পাইয়াছে, সে তুচ্ছ নহে, সে মহত্মা, তাহার জীবন অপরিমেয়। ভিক্ষুগণ, এইরূপ ব্যক্তির কৃত তাদৃশ সামান্য পাপকর্ম ইহজীবনে ভোগ্য (বেদনীয়), কেবল তাহাই নহে, ইহার অধিক সামান্য মাত্রও দেখা যায় না।

৩. এখন মনে কর ভিক্ষুগণ, কোনো এক ব্যক্তি একপেয়ালা সামান্য পানির মধ্যে লবণ কণিকা নিক্ষেপ করে। ভিক্ষুগণ, তোমাদের কী মনে হয়? সেই পেয়ালার সামান্য পরিমাণ জল কি লবণ হইয়া যাইবে এবং লবণ কণিকাবশত অপেয় হইয়া যাইবে?” “হ্যাঁ ভন্তে, তাহা হইবে।” “কেন?” “ভন্তে, পেয়ালার জল সামান্য হওয়ায় লবণ হইয়া যাইবে এবং তাহাতে অপেয় হইয়া যাইবে।” “পুনঃ ভিক্ষুগণ, মনে কর কোনো লোক গঙ্গায় লবণ কণিকা নিক্ষেপ করে। ভিক্ষুগণ, কি মনে হয় তোমাদের? সেই গঙ্গার জল কি লবণ হইয়া যাইবে এবং পানের অযোগ্য হইবে?” “ভন্তে, নিশ্চয়ই না।” “কেন নহে?” “ভন্তে, গঙ্গার জলের পরিমাণ ব্যাপক। সেই কারণে ইহা লবণাক্ত এবং অপেয় হইবে না।” “তদ্রূপ ভিক্ষুগণ, অমুক অমুক ব্যক্তির কৃত সামান্য পাপ তাহাকে নরকে নিয়া যায়-পুনঃ কোনো ব্যক্তির কৃত তাদৃশ সামান্য পাপকর্ম তাহাকে ইহজীবনেই ভোগ করিতে হয়, শুধু তাহাই নহে ইহার অধিক সামান্য পরিমাণও পরবর্তী জীবনে দেখা যায় না।

৪. পুনঃ ভিক্ষুগণ, কোন প্রকার ব্যক্তির সামান্য পাপ তাহাকে নরকে নিয়া যায়? ভিক্ষুগণ, কোনো কোনো ব্যক্তি কায়, শীল, চিত্ত, প্রজ্ঞা অনুশীলনে অসতর্ক। সে তুচ্ছ তাহার আত্মা সীমিত, তাহার জীবন সীমিত এবং শোচনীয়। ভিক্ষুগণ, এইরূপ ব্যক্তির কৃত সামান্য পাপকর্মও তাহাকে নরকে নিয়া যায়। ভিক্ষুগণ, কোন ব্যক্তির তাদৃশ সামান্য পাপকর্ম আছে যাহা ইহজীবনেই ভোগ করিতে হয়? কেবল তাহাই নহে, ইহার অধিক সামান্য পরিমাণও পরবর্তী জীবনে দেখা যায় না? এই ব্যাপারে কোনো কোনো ব্যক্তি কায়, শীল বা চিত্ত সতর্র্কতার সাথে অনুশীলন করিয়াছে, তাহার প্রজ্ঞা বৃদ্ধি পাইয়াছে, সে তুচ্ছ নহে, সে মহত্মা, তাহার জীবন অপরিমেয়। ভিক্ষুগণ, এইরূপ ব্যক্তির কৃত তাদৃশ সামান্য পাপকর্ম ইহজীবনে ভোগ্য (বেদনীয়), কেবল তাহাই নহে, ইহার অধিক সামান্য মাত্রও দেখা যায় না।

৫. পুনঃ ভিক্ষুগণ, এই ব্যাপারে মনে কর কোনো ব্যক্তিকে অর্ধ পেনি বা এক পেনি ঋণের দায়ে কারাগারে যাইতে হয় বা একশত পেন্স চুরির দায়ে কারাগারে যাইতে হয়। পুনঃ ভিক্ষুগণ, মনে কর এক ব্যক্তিকে সম পরিমাণ চুরির জন্য কারাগারে যাইতে হয় না। ভিক্ষুগণ, প্রথমটি কী প্রকার? সে একজন দরিদ্র, অল্প বিত্তবান, সামান্য অর্থসম্পন্ন। এইরূপ ব্যক্তিকে ঋণের দায়ে কারাগারে যাইতে হয়। ভিক্ষুগণ, কোন প্রকার ব্যক্তিকে অর্ধ পেনি বা এক পেনি বা একশত পেন্সের জন্য কারাগারে যাইতে হয় না? ভিক্ষুগণ, সে ধনী, তাহার অধিক বিত্ত, বিশাল অর্থ সম্পদ। এইরূপ ব্যক্তিকে ঋণের দায়ে কারাগারে যাইতে হয় না। তদ্রূপ ভিক্ষুগণ, কোনো ব্যক্তির কৃত তাদৃশ সামান্য পাপকর্ম তাহাকে ইহজীবনেই ভোগ করিতে হয়, শুধু তাহাই নহে, ইহার অধিক সামান্য পরিমাণও পরবর্তী জীবনে দেখা যায় না।

৬. ভিক্ষুগণ কোন ধরনের ব্যক্তির সামান্যমাত্র কৃত পাপকর্ম তাহাকে নরকে উপনীত করে? ভিক্ষুগণ, কোনো কোনো ব্যক্তি কায়, শীল, চিত্ত, প্রজ্ঞা অনুশীলনে অসতর্ক। সে তুচ্ছ তাহার আত্মা সীমিত, তাহার জীবন সীমিত এবং শোচনীয়। ভিক্ষুগণ, এইরূপ ব্যক্তির কৃত সামান্য পাপকর্মও তাহাকে নরকে নিয়া যায়। ভিক্ষুগণ, কোন ব্যক্তির তাদৃশ সামান্য পাপকর্ম আছে যাহা ইহজীবনেই ভোগ করিতে হয়? কেবল তাহাই নহে, ইহার অধিক সামান্য পরিমাণও পরবর্তী জীবনে দেখা যায় না? এই ব্যাপারে কোনো কোনো ব্যক্তি কায়, শীল বা চিত্ত সতর্র্কতার সাথে অনুশীলন করিয়াছে, তাহার প্রজ্ঞা বৃদ্ধি পাইয়াছে, সে তুচ্ছ নহে, সে মহত্মা, তাহার জীবন অপরিমেয়। ভিক্ষুগণ, এইরূপ ব্যক্তির কৃত তাদৃশ সামান্য পাপকর্ম ইহজীবনে ভোগ্য (বেদনীয়), কেবল তাহাই নহে, ইহার অধিক সামান্য মাত্রও দেখা যায় না।

৭. এখন মনে কর ভিক্ষুগণ, একজন কসাই যে ছাগল হত্যা করে সে যে-কোনো ব্যক্তি যে ছাগল চুরি করে তাহাকে ইচ্ছানুরূপ আঘাত বা বন্ধন বা হত্যা ইচ্ছানুসারে আচরণ করার ক্ষমতা তাহার আছে কিন্তু অন্য ব্যক্তি যে একইরূপ করে তাহাকে নহে। “ভিক্ষুগণ, কোন প্রকার ব্যক্তিকে সে যখন ছাগল চুরি করে কসাই তাহাকে আঘাত বা হত্যা বা যেইরূপ ইচ্ছা সেইরূপ আচরণ করিতে পারে?

ভিক্ষুগণ, এই ব্যপারে সে একজন দরিদ্র, অল্প বিত্তবান, সামান্য অর্থবান।

এইরূপ ব্যক্তিকে সে যখন ছাগল চুরি করে কসাই তাহাকে আঘাত বা হত্যা বা যেইরূপ ইচ্ছা সেইরূপ আচরণ করিতে পারে।

ভিক্ষুগণ, সে কোন ধরনের লোক যাহাকে কসাই একইরূপ দোষের জন্য আঘাত বা হত্যা বা যেইরূপ ইচ্ছা সেইরূপ আচরণ করিতে পারে না? এই ক্ষেত্রে সেই লোক ধনী, তাহার অধিক বিত্ত, বিশাল সম্পদ অথবা সে রাজা বা রাজার মন্ত্রী। এইরূপ ব্যক্তিকে কসাই তাহাকে আঘাত বা হত্যা বা যেইরূপ ইচ্ছা সেইরূপ আচরণ করিতে পারে না। তাহার (ছাগল চোরের) তেমন করার কিছুই নাই করজোড়ে কসাইকে এইরূপ অনুরোধ করা ব্যতীত, “মহাশয়, আমার ছাগলটি ফেরত দিন বা ইহার মূল্যটি”। তদ্রূপ ভিক্ষুগণ, অমুক অমুক ব্যক্তির কৃত সামান্য পাপ তাহাকে নরকে নিয়া যায়-পুনঃ কোনো ব্যক্তির কৃত তাদৃশ সামান্য পাপকর্ম তাহাকে ইহজীবনেই ভোগ করিতে হয়, শুধু তাহাই নহে ইহার অধিক সামান্য পরিমাণও পরবর্তী জীবনে দেখা যায় না।

৮. ভিক্ষুগণ, কোন ধরনের ব্যক্তির তাদৃশ সামান্য পাপকর্ম আছে যাহা ইহজীবনেই ভোগ করিতে হয়? কেবল তাহাই নহে, ইহার অধিক সামান্য পরিমাণও পরবর্তী জীবনে দেখা যায় না? এই ব্যাপারে কোনো কোনো ব্যক্তি কায়, শীল বা চিত্ত সতর্র্কতার সাথে অনুশীলন করিয়াছে, তাহার প্রজ্ঞা বৃদ্ধি পাইয়াছে, সে তুচ্ছ নহে, সে মহাত্মা, তাহার জীবন অপরিমেয়। ভিক্ষুগণ, এইরূপ ব্যক্তির কৃত তাদৃশ সামান্য পাপকর্ম ইহজীবনে ভোগ্য (বেদনীয়), কেবল তাহাই নহে, ইহার অধিক সামান্য মাত্রও দেখা যায় না। এখন ভিক্ষুগণ, যদি কেহ এইরূপ বলে, “এই পুরুষ যেইরূপ কর্ম সম্পাদন করে ঠিক অনুরূপ ফলই সে ভোগ করে,” এই কারণে ব্রহ্মচর্য বাস নাই, যথাযথভাবে দুঃখ অতিক্রম করার কোনো অবকাশ নাই। কিন্তু ভিক্ষুগণ, যদি কেহ এইরূপ বলে, “কোনো ব্যক্তি যেইরূপ বেদনীয় (পরবর্তীতে ভোগ করার) কর্ম করে তাহার অনুরূপ ফলই সে ভোগ করে” এই কারণে ভিক্ষুগণ, ব্রহ্মচর্য (পবিত্র জীবন) যাপন আছে-দুঃখের চরম অবসানের সুযোগ আছে।”

১০. স্বর্ণপরিশোধক সূত্র
১০২. ১. “ভিক্ষুগণ, স্বর্ণের স্থূল মালিন্য আছে, যেমন-ধূলা, বালি, কঙ্কর, পাথরের কুচি। ময়লা ধৌতকার বা তাহার শিক্ষানবীশ লম্বা সর্ব জল পাত্রে ইহা স্তূপ করে এবং ধৌত করে, উপরে নিচে ধৌত করিয়া ময়লা পরিষ্কার করে। যখন এই পদ্ধতি পরিত্যক্ত হয়, সমাপ্ত হয় স্বর্ণের মধ্যে তবুও মাঝারি ধরনের মালিন্য থাকে, যেমন-মিহি পাথরের কুচি, মোটা বালি। ময়লা পরিশোধক বা তাহার লোক পুনরায় ধৌত করে, উপরে নিচে ধৌত করিয়া ময়লা পরিষ্কার করে। যখন ইহা পরিত্যক্ত হয় এবং সমাপ্ত হয় তথাপি সামান্য ময়লা যেমন-মিহি বালি এবং কাল ধূলা। ময়লা পরিশোধক বা তাহার লোক পুনরায় ওই পদ্ধতি প্রয়োগ করে। তৎপর অবশিষ্ট থাকে শুধুমাত্র স্বর্ণ-বালি।

২. তৎপর স্বর্ণকার বা তাহার লোক স্বর্ণ গলাইবার মাটির মুচিতে স্বর্ণ স্তূপ করে এবং না গলা পর্যন্ত ফুঁ দেয়, স্বর্ণ গলায় কিন্তু মাটির মুচির বাহির করে না।

সেই স্বর্ণের গলিয়া যাওয়া পর্যন্ত ফুঁ দেওয়া হয়। ইহা গলিত ধাতুনির্মিত কিন্তু নিখুঁত নহে, তথাপি ইহা শেষ হয় না। ইহা নমনীয় নহে কিংবা কর্ম যোগ্য নহে কিংবা চকচক করে না। ইহা ভঙ্গুর, সম্পূর্ণ শিল্প কৌশল প্রয়োগের উপযুক্ত হয় না। কিন্তু ভিক্ষুগণ, একটি সময় আসে যখন সেই স্বর্ণকার অথবা তাহার লোক সেই স্বর্ণ গলা পর্যন্ত ফুঁ দেয়, গলায় এবং মাটির মুচির বাহির করে। তৎপর ইহা গলে, তরল হয়, নিখুঁত হয়, শেষ হয়, ইহার মালিন্য ছাঁকা হয়। ইহা হয় নমনীয় কর্ম যোগ্য এবং ইহা চকচক করে। ইহা ভঙ্গুর হয় না, সম্পূর্ণ শিল্প কৌশল প্রয়োগে ইহা উপযুক্ত হয়। যেই ধরনের অলঙ্কার হউক না কেন, স্বর্ণ থালা বা আংটি বা গলার হার বা স্বর্ণ চেইন যাহাই হউক না, সে সেই উদ্দেশ্যে ইহা ব্যবহার করিতে পারে।

৩. তদ্রূপ ভিক্ষুগণ, উচ্চতর চিত্ত বিকাশের পথে একজন ভিক্ষুর কায়িক, বাচনিক ও মানসিক স্থূল মালিন্য রহিয়াছে। চিন্তাশীল পণ্ডিত ভিক্ষু এই দোষ পরিত্যাগ করে, বাধা দেয়, দূরীভূত করে, পুনরায় উৎপন্ন হইতে দেয় না। এই দোষ প্রহীন এবং দূরীভূত হইলেও উচ্চতর চিত্ত বিকাশে সেই ভিক্ষুতে কতিপয় মাঝারি ধরনের মালিন্য নিহিত থাকে যেইগুলি তাহাতে লাগিয়া থাকে। যেমন, কামচিন্তা, ঈর্ষাপূর্ণ এবং নিষ্ঠুর চিন্তা। এইসব দোষ সে পরিত্যাগ করে। এইসব দোষ পরিত্যক্ত ও দূরীভূত হইলে তথাপি উচ্চতর চিত্ত বিকাশে সেই ভিক্ষুতে কতিপয় সূক্ষ্ম ধরনের মালিন্য নিহিত থাকে যেইগুলি তাহাতে লাগিয়া থাকে। যেমন, তাহার জ্ঞাতি, জনপদ এবং খ্যাতি (নিন্দিত না হওয়ার) চিন্তা। চিন্তাশীল পণ্ডিত ভিক্ষু এইসব দোষ পরিত্যাগ করে, বাধা দেয়, দূরীভূত করে, পুনরায় উৎপন্ন হইতে দেয় না।

৪. তাহা প্রহীন এবং দূরীভূত হইলে তথাপি ধর্মবিতর্ক (চিত্ত বিষয়ে চিন্তা) থাকিয়া যায়। এই প্রকার সমাধি উত্তম কিংবা মহৎ নহে, ইহা প্রশ্রদ্ধি (প্রশান্তি) ও একাগ্রভাব লাভ করে নাই; কিন্তু ইহা এমন একটি অবস্থা যাহা দুঃখদায়ক সাধারণ সংযমের উপর নির্ভরশীল। তথাপি একটি সময় আসে যখন তাহার চিত্ত (মন) আধ্যাত্মিকভাবে সুপ্রতিষ্ঠিত, সুস্থির হয়, একাগ্র, এক বিষয়ে মন নিবিষ্ট হয়। এইরূপ সমাধি হয় প্রশান্ত, মহৎ, প্রশ্রদ্ধি লব্ধ ও একাগ্রভাব লাভ করিয়াছে, দুঃখদায়ক সাধারণ সংযমের উপর নির্ভরশীল নহে। জ্ঞানের বিশেষ যে যে শাখায় সে উপলব্ধির জন্য তাহার চিত্ত নমিত করুক না, তাহার পরিসর যাহাই হউক না কেন, সে ব্যক্তিগতভাবে এইরূপ উপলব্ধির ক্ষমতা লাভ করে।

৫. যদি সে এই আকাঙ্ক্ষা করে যে, সে নিজের মধ্যে বহুবিধ ঋদ্ধি বা অলৌকিক শক্তি অনুভব করিবে, এক হইয়া বহু, বহু হইয়া এক হইবে, ইচ্ছাক্রমে আবির্ভাব-তিরোভাব সাধন করিতে পারিবে, প্রাচীর প্রাকার ও পর্বত স্পর্শ না করিয়া লঙ্ঘন করিতে পারিবে-আকাশে গমনের মতো; স্থলে (পৃথিবীতে) উঠানামা করিতে পারিবে-জলে ডুবা-উঠার মতো; জলে পদব্রজে গমন করিতে পারিবে-স্থলে গমনের মতো; আকাশেও পদ্মাসন করিয়া বিহঙ্গগণের মতো গমন করিতে পারিবে; মহাকায় মহা শক্তিসম্পন্ন চন্দ্র-সূর্যকে হস্ত দ্বারা স্পর্শ করিতে পারিবে। চন্দ্র-সূর্যের গায়ে হাত বুলাইতে পারিবে, আব্রহ্ম ভূবন স্ববশে আনিতে পারিবে। তাহার পরিসর যাহাই হউক না কেন, সে এইরূপ করিবার ক্ষমতা লাভ করে।

৬. যদি সে এইরূপ আকাঙ্ক্ষা করে : দিব্য, পরিশুদ্ধ লোকাতীত শ্রোত্রধাতু দ্বারা উভয় শব্দ শুনিব, যাহা দিব্য ও মনুষ্য, যাহা দূরে ও নিকটে-তাহার পরিসর যাহাই হউক না কেন, সে এইরূপ করিবার ক্ষমতা লাভ করে।

৭. যদি সে এইরূপ আকাঙ্ক্ষা করে : স্বচিত্তে অপর ব্যক্তির চিত্তের অবস্থা প্রকৃষ্টরূপে জানিব, চিত্ত সরাগ হইলে সরাগ, বীতরাগ (কামলিপ্সাবিহীন) হইলে বীতরাগ, সদ্বেষ হইলে সদ্বেষ, বীতদ্বেষ হইলে বীতদ্বেষ, সমোহ হইলে সমোহ, বীতমোহ হইলে বীতমোহ, সংক্ষিপ্ত হইলে সংক্ষিপ্ত, বিক্ষিপ্ত হইলে বিক্ষিপ্ত, মহদ্‌গত হইলে মহদ্‌গত, অমহদ্‌গত হইলে অমহদ্‌গত, স-উত্তর হইলে স-উত্তর, অনুত্তর (অতুলনীয়) হইলে অনুত্তর, সমাহিত হইলে সমাহিত, অসমাহিত হইলে অসমাহিত (অনিয়ন্ত্রিত), বিমুক্ত হইলে বিমুক্ত, অবিমুক্ত হইলে অবিমুক্ত বলিয়া জানিব-তাহার পরিসর যাহাই হউক না কেন, সে এইরূপ করিবার ক্ষমতা লাভ করে।

৮. যদি সে আকাঙ্ক্ষা করে : বহু প্রকারে বহুবিধ পূর্বজন্ম অনুস্মরণ করিতে পারিব; যথা : এক জন্ম, দুইজন্ম, তিন জন্ম, চারি জন্ম, পাঁচ জন্ম, দশ জন্ম, বিশ, ত্রিশ, চল্লিশ, পঞ্চাশ, শত, সহস্র জন্ম এমনকি বহু সহস্র জন্ম, বহু সংবর্ত কল্প, বহু বিবর্ত কল্প, বহু সংবর্ত-বিবর্ত কল্প, অমুক জন্মে আমার ছিল এই নাম, এই গোত্র, এই বর্ণ, এই আহার, এই ছিল সুখ-দুঃখ ভোগ, এই পরিমাণ আয়ু; তাহা হইতে চ্যুত হইয়া আমি এই যোনিতে জন্মগ্রহণ করিয়াছি। এই প্রকারে আকার ও গতিসহ বহুবিধ পূর্বজন্ম অনুস্মরণ করিতে পারিব-তাহার পরিসর যাহাই হউক না কেন, সে তদ্রূপ করার ক্ষমতা আয়ত্ত করে।

৯. যদি সে আকাঙ্ক্ষা করে : বিশুদ্ধ ও লোকাতীত দিব্যচক্ষু দ্বারা অপর জীবগণকে দেখিতে পাইব, যাহারা চ্যুত হইতেছে, পুনরায় উৎপন্ন হইতেছে, কর্মানুসারে গতিপ্রাপ্ত, হীনোৎকৃষ্ট, সুবর্ণ-দুর্বর্ণ, সুগত-দুর্গত, জীবসমূহকে জানিতে পারিব-এইসকল জীব কায় দুশ্চরিত্র, বাক্‌দুশ্চরিত্র, মনদুশ্চরিত্র সমন্বিত, আর্যগণের নিন্দুক, মিথ্যাদৃষ্টিসম্পন্ন, মিথ্যাদৃষ্টি সম্ভূত কর্ম পরিগ্রাহী হইবার ফলে দেহান্তে, মৃত্যুর পর অপায় দুর্গতি বিনিপাত-নরকে উৎপন্ন হইয়াছে; পক্ষান্তরে এই সকল জীব কায়-সুচরিত্র, বাক্‌-সুচরিত্র, মন-সুচরিত্র সমন্বিত, আর্যগণের অনিন্দুক, সম্যক দৃষ্টিসম্পন্ন, সম্যক দৃষ্টি উদ্ভূত কর্ম পরিগ্রাহী হইবার ফলে দেহান্তে, মৃত্যুর পর সুগতি-স্বর্গলোকে উৎপন্ন হইয়াছে; এইরূপে বিশুদ্ধ লোকাতীত দিব্যচক্ষু দ্বারা জীবগণকে দেখিতে পাইব, যাহারা চ্যুত হইয়া পুনরায় উৎপন্ন হইতেছে, স্ব স্ব কর্মানুসারে গতিপ্রাপ্ত, হীনোৎকৃষ্ট, সুবর্ণ-দুর্বর্ণ, সুগত-দুর্গত জীবগণকে প্রকৃষ্টরূপে জানিতে পারিব-তাহার পরিসর যাহাই হউক না কেন, যদি সে ইচ্ছা করে সে তদ্রূপ ক্ষমতা লাভ করে।

১০. যদি সে আকাঙ্ক্ষা করে : আসব ক্ষয়ে অনাসব হইয়া বর্তমান জন্মে স্বয়ং অভিজ্ঞা দ্বারা চিত্তবিমুক্তি ও প্রজ্ঞাবিমুক্তি সাক্ষাৎকার করিয়া তাহাতে অবস্থান করিয়া বিচরণ করিব-তাহার পরিসর যাহাই হউক না কেন, সে তদ্রুপ করার ক্ষমতা লাভ করে।”

১১. নিমিত্ত সূত্র
১০৩. ১. “ভিক্ষুগণ, উচ্চতর চিত্ত বিকাশের পক্ষে একজন ভিক্ষুর মাঝে মাঝে তিনটি বৈশিষ্ট্য প্রতিপালনীয়-মাঝে মাঝে সমাধির বৈশিষ্ট্য, উদ্যমশীল প্রয়োগের বৈশিষ্ট্য, উপেক্ষার বৈশিষ্ট্য প্রতিপালন করিতে হইবে।

২. ভিক্ষুগণ, উচ্চতর চিত্ত বিকাশের জন্য একজন ভিক্ষু যদি একান্তভাবে সমাধিতে মনঃসংযোগ করে ইহা সম্ভবপর যে তাহার চিত্ত আলস্যপ্রবণ হইতে পারে। যদি সে উদ্যমশীল প্রয়োগে একান্তভাবে মনঃসংযোগ করে ইহা সম্ভবপর যে তাহার চিত্তবিক্ষেপ ঘটিতে পারে। যদি সে উপেক্ষা নিমিত্তে একান্তভাবে মনঃসংযোগ করে তাহা হইলে ইহা সম্ভবপর যে, আসক্তি ক্ষয়ের জন্য তাহার চিত্ত সম্পূর্ণভাবে সমতাপ্রাপ্ত হয় না। কিন্তু যদি সে মাঝে মাঝে এই তিনটি নিমিত্তে (বৈশিষ্ট্যে) মনঃসংযোগ করে তাহা হইলে তাহার চিত্ত হয় মৃদু, কর্মনীয়, প্রভাস্বর কিন্তু অবাধ্য হয় না, আসক্তি ক্ষয়ের জন্য পুরোপুরি সমভাব প্রাপ্ত হয়।

৩. মনে কর ভিক্ষুগণ, একজন স্বর্ণকার অথবা তাহার লোক তাহার অগ্নিকুণ্ড স্থাপন করে, অগ্নিস্থাপন করিয়া অগ্নি প্রজ্বলিত করে, সাঁড়াশী দ্বারা স্বর্ণ লইয়া স্বর্ণ গলাইবার পাত্রে জোরে ঠেলিয়া দেয়, এবং মাঝে মাঝে ইহাতে ফুঁ দেয়, মাঝে মাঝে ইহাতে জল ছিটাইয়া দেয়, মাঝে মাঝে ঘনিষ্টভাবে পর্যবেক্ষণ করে। এখন ভিক্ষুগণ, স্বর্ণকার বা তাহার লোক যদি সেই স্বর্ণে অনবরত ফুঁ দিতে থাকে ইহা সম্ভব যে, স্বর্ণ জ্বলিয়া যাইতে পারে। যদি সে ইহাতে শুধু জলই ছিটাইতে থাকে সে ইহা শীতল করিয়া ফেলিবে। যদি সে সর্বদাই পরীক্ষা করিতে থাকে ইহা সম্ভব যে, স্বর্ণ খাঁটিত্ব লাভ করিবে না। কিন্তু যদি সে মাঝে মাঝে এই সব করে তাহা হইলে ইহা কার্বকার্য প্রয়োগের পক্ষে সম্পূর্ণ উপযোগী হইয়া পড়িবে। যেই ধরনের অলংকার একজন লোক আকাঙ্ক্ষা করে স্বর্ণ থালা হউক বা আংটি হউক বা গলার হার হউক বা স্বর্ণের মালা হউক, সে সেই উদ্দেশ্যে তাহা ব্যবহার করিতে পারে।

৪. তদ্রুপ ভিক্ষুগণ, অধিচিত্ত বিকাশে একজন নিবিষ্ট ভিক্ষুকে মাঝে মাঝে এই তিনটি বিষয়ে মনঃসংযোগ করিতে হয় (সমাধি, উদ্যমশীলতা ও উপেক্ষা নিমিত্তে)। যদি সে একান্তভাবে সমাধিতেই মনঃসংযোগ করে তাহা হইলে ইহা সম্ভবপর যে, আসক্তি ক্ষয়ের জন্য তাহার চিত্ত সম্পূর্ণভাবে সমতাপ্রাপ্ত হয় না। কিন্তু যদি সে মাঝে মাঝে এই তিনটি নিমিত্তে (বৈশিষ্ট্যে) মনঃসংযোগ করে তাহা হইলে তাহার চিত্ত হয় মৃদু, কর্মনীয়, প্রভাস্বর কিন্তু অবাধ্য হয় না, আসক্তি ক্ষয়ের জন্য পুরোপুরি সমভাব প্রাপ্ত হয় এবং জ্ঞানের বিশেষ যে-কোনো শাখাতেই উপলব্ধির জন্য তাহার চিত্ত মনোনিবেশ করুক না কেন, তাহার পরিসর যাহাই হউক না কেন, সে ব্যক্তিগতভাবে তদ্রূপ করার ক্ষমতা লাভ করে।

৫. উদাহরণস্বরূপ ভিক্ষুগণ, যদি সে এই আকাঙ্ক্ষা করে যে-সে নিজের মধ্যে বহুবিধ ঋদ্ধি বা অলৌকিক শক্তি অনুভব করিবে, এক হইয়া বহু, বহু হইয়া এক হইবে, ইচ্ছাক্রমে আবির্ভাব-তিরোভাব সাধন করিতে পারিবে, প্রাচীর প্রাকার ও পর্বত স্পর্শ না করিয়া লঙ্ঘন করিতে পারিবে-আকাশে গমনের মতো; স্থলে (পৃথিবীতে) উঠানামা করিতে পারিবে-জলে ডুবা-উঠার মতো; জলে পদব্রজে গমন করিতে পারিবে-স্থলে গমনের মত; আকাশেও পদ্মাসন করিয়া বিহঙ্গগণের মতো গমন করিতে পারিবে; মহাকায় মহাশক্তিসম্পন্ন চন্দ্র-সূর্যকে হস্ত দ্বারা স্পর্শ করিতে পারিবে। চন্দ্র-সূর্যের গায়ে হাত বুলাইতে পারিবে, আব্রহ্ম ভুবন স্ববশে আনিতে পারিবে। তাহার পরিসর যাহাই হউক না কেন, সে এইরূপ করিবার ক্ষমতা লাভ করে।

যদি সে এইরূপ আকাঙ্ক্ষা করে : দিব্য, পরিশুদ্ধ লোকাতীত শ্রোত্রধাতু দ্বারা উভয় শব্দ শুনিব, যাহা দিব্য ও মনুষ্য, যাহা দূরে ও নিকটে-তাহার পরিসর যাহাই হউক না কেন, সে এইরূপ করিবার ক্ষমতা লাভ করে।

যদি সে এইরূপ আকাঙ্ক্ষা করে : স্বচিত্তে অপর ব্যক্তির চিত্তের অবস্থা প্রকৃষ্টরূপে জানিব, চিত্ত সরাগ হইলে সরাগ, বীতরাগ (কামলিপ্সাবিহীন) হইলে বীতরাগ, সদ্বেষ হইলে সদ্বেষ, বীতদ্বেষ হইলে বীতদ্বেষ, সমোহ হইলে সমোহ, বীতমোহ হইলে বীতমোহ, সংক্ষিপ্ত হইলে সংক্ষিপ্ত, বিক্ষিপ্ত হইলে বিক্ষিপ্ত, মহদ্‌গত হইলে মহদ্‌গত, অমহদ্‌গত হইলে অমহদ্‌গত, স-উত্তর হইলে স-উত্তর, অনুত্তর (অতুলনীয়) হইলে অনুত্তর, সমাহিত হইলে সমাহিত, অসমাহিত হইলে অসমাহিত (অনিয়ন্ত্রিত), বিমুক্ত হইলে বিমুক্ত, অবিমুক্ত হইলে অবিমুক্ত বলিয়া জানিব-তাহার পরিসর যাহাই হউক না কেন, সে এইরূপ করিবার ক্ষমতা লাভ করে।

যদি সে আকাঙ্ক্ষা করে : বহু প্রকারে বহুবিধ পূর্বজন্ম অনুস্মরণ করিতে পারিব; যথা : এক জন্ম, দুইজন্ম, তিন জন্ম, চারি জন্ম, পাঁচ জন্ম, দশ জন্ম, বিশ, ত্রিশ, চল্লিশ, পঞ্চাশ, শত, সহস্র জন্ম এমনকি বহু সহস্র জন্ম, বহু সংবর্ত কল্প, বহু বিবর্ত কল্প, বহু সংবর্ত-বিবর্ত কল্প, অমুক জন্মে আমার ছিল এই নাম, এই গোত্র, এই বর্ণ, এই আহার, এই ছিল সুখ-দুঃখ ভোগ, এই পরিমাণ আয়ু; তাহা হইতে চ্যুত হইয়া আমি এই যোনিতে জন্মগ্রহণ করিয়াছি। এই প্রকারে আকার ও গতিসহ বহুবিধ পূর্বজন্ম অনুস্মরণ করিতে পারিব-তাহার পরিসর যাহাই হউক না কেন, সে তদ্রূপ করার ক্ষমতা আয়ত্ত করে।

যদি সে আকাঙ্ক্ষা করে : বিশুদ্ধ ও লোকাতীত দিব্যচক্ষু দ্বারা অপর জীবগণকে দেখিতে পাইব, যাহারা চ্যুত হইতেছে, পুনরায় উৎপন্ন হইতেছে, কর্মানুসারে গতিপ্রাপ্ত, হীনোৎকৃষ্ট, সুবর্ণ-দুর্বর্ণ, সুগত-দুর্গত, জীবসমুহকে জানিতে পারিব-এইসকল জীব কায় দুশ্চরিত্র, বাক্‌দুশ্চরিত্র, মনদুশ্চরিত্র সমন্বিত, আর্যগণের নিন্দুক, মিথ্যাদৃষ্টিসম্পন্ন, মিথ্যাদৃষ্টি সম্ভূত কর্ম পরিগ্রাহী হইবার ফলে দেহান্তে, মৃত্যুর পর অপায় দুর্গতি বিনিপাত-নরকে উৎপন্ন হইয়াছে; পক্ষান্তরে এই সকল জীব কায়-সুচরিত্র, বাক্‌-সুচরিত্র, মন-সুচরিত্র সমন্বিত, আর্যগণের অনিন্দুক, সম্যক দৃষ্টিসম্পন্ন, সম্যক দৃষ্টি উদ্ভূত কর্ম পরিগ্রাহী হইবার ফলে দেহান্তে, মৃত্যুর পর সুগতি-স্বর্গলোকে উৎপন্ন হইয়াছে; এইরূপে বিশুদ্ধ লোকাতীত দিব্যচক্ষু দ্বারা জীবগণকে দেখিতে পাইব, যাহারা চ্যুত হইয়া পুনরায় উৎপন্ন হইতেছে, স্ব স্ব কর্মানুসারে গতিপ্রাপ্ত, হীনোৎকৃষ্ট, সুবর্ণ-দুর্বর্ণ, সুগত-দুর্গত জীবগণকে প্রকৃষ্টরূপে জানিতে পারিব-তাহার পরিসর যাহাই হউক না কেন, যদি সে ইচ্ছা করে সে তদ্রূপ ক্ষমতা লাভ করে।

যদি সে আকাঙ্ক্ষা করে : আসব ক্ষয়ে অনাসব হইয়া বর্তমান জন্মে স্বয়ং অভিজ্ঞা দ্বারা চিত্তবিমুক্তি ও প্রজ্ঞাবিমুক্তি সাক্ষাৎকার করিয়া তাহাতে অবস্থান করিয়া বিচরণ করিব-তাহার পরিসর যাহাই হউক না কেন, সে তদ্রুপ করার ক্ষমতা প্রাপ্ত হয় না। তাহার ষড়ভিজ্ঞা প্রত্যক্ষ করা উচিত। কিন্তু যদি সে মাঝে মাঝে এই তিনটি বিষয়ে মনঃসংযোগ করে ও ষড়ভিজ্ঞা প্রত্যক্ষ করে তাহা হইলে তাহার চিত্ত হয় মৃদু, কর্মনীয়, প্রভাস্বর কিন্তু অবাধ্য হয় না, আসক্তি ক্ষয় করিয়া তাহাতে অবস্থান করে : তাহার পরিসর যাহাই হউক না কেন, সে নিজে তদ্রুপ করার ক্ষমতা লাভ করে।”

দ্বিতীয় মহা পঞ্চাশক সমাপ্ত।


 

৩. তৃতীয় পঞ্চাশক
১১. ১. সম্বোধি বর্গ
১. পূর্বে সম্বোধি সূত্র
১০৪. ১. “ভিক্ষুগণ, বোধিজ্ঞান লাভের পূর্বে যখন আমি বোধিসত্ত্ব ছিলাম আমার মনে এই চিন্তার উদ্রেক হইল : জগতে সন্তুষ্টি কিসে? জগতে দুঃখ কী? তাহা হইতে কিসে অব্যাহতি? তৎপর ভিক্ষুগণ, আমার মনে এই চিন্তার উদ্রেক হইল : জগতে যে কারণে আনন্দ, সুখ উৎপন্ন হয়-জগতে তাহাই সন্তুষ্টি। জগতে যাহা অনিত্য, দুঃখ, পরিবর্তনশীলতা-জগতে তাহাই দুঃখ। যাহা সংযম, আকাঙ্ক্ষা এবং কাম হইতে মুক্তি-ইহাই জগতে নিষ্কৃতি।

২. ভিক্ষুগণ, যাবৎ আমি জগতে সন্তুষ্টি, দুঃখ, তাহা হইতে অব্যাহতি যথাযথ উপলব্ধি করি নাই তাবৎ হে ভিক্ষুগণ, আমি দেব সহিত লোকে, মার সহিত, ব্রহ্মার সাথে, সশ্রমণ ব্রাহ্মণ প্রজার মধ্যে, দেব-মনুষ্যলোকে সর্বশ্রেষ্ঠ সম্যক সম্বোধি বা অভিসম্বুদ্ধত্ব প্রাপ্ত হই নাই বলিয়া পরিজ্ঞাত হইয়াছিলাম। কিন্তু ভিক্ষুগণ, যখনই আমি জগতের সন্তুষ্টি, দুঃখ ও তাহা হইতে অব্যাহতি যথাযথ উপলব্ধি করি তখনই হে ভিক্ষুগণ, আমি দেব সহিত লোকে, মার সহিত, ব্রহ্মার সাথে, সশ্রমণ ব্রাহ্মণ প্রজার মধ্যে, দেব-মনুষ্যলোকে সর্বশ্রেষ্ঠ সম্যক সম্বোধি বা অভিসম্বুদ্ধত্ব প্রাপ্ত হইয়াছি বলিয়া পরিজ্ঞাত হই। আমার জ্ঞান ও দর্শন উৎপন্ন হইল-আমার এই অর্হত্ত্বফল বিমুক্তি অকোপিত, এই আমার অন্তিম জন্ম, এখন হইতে আমার আর পুনর্জন্ম নাই।”

২. প্রথম আস্বাদ সূত্র
১০৫. ১. “ভিক্ষুগণ, জগতে সন্তুষ্টি অন্বেষণে আমি নিজস্ব পথ অনুসরণ করি। জগতের সেই সন্তুষ্টি আমার দৃষ্ট হয়। জগতে যাহাতে সন্তুষ্টি বিদ্যমান আমি প্রজ্ঞা দ্বারা তাহা ভালোভাবে দর্শন করি। ভিক্ষুগণ, জগতে দুঃখ অন্বেষণে আমি নিজস্ব পথ অনুসরণ করি। জগতে যে দুঃখ তাহা আমার দৃষ্ট হইয়াছে। জগতে যাহাতে দুঃখ বিদ্যমান আমি প্রজ্ঞা দ্বারা তাহা ভালোভাবে দৃষ্ট হই। ভিক্ষুগণ, জগতে দুঃখ হইতে অব্যাহতি অন্বেষণে আমি নিজস্ব পথ অনুসরণ করি। জগতে সেই অব্যাহতি আমি দর্শন করি। জগতে যাহাতে দুঃখ হইতে অব্যাহতি বিদ্যমান আমি প্রজ্ঞা দ্বারা তাহা ভালোভাবে দর্শন করি।

২. ভিক্ষুগণ, যাবৎ আমি জগতে সন্তুষ্টি, দুঃখ, তাহা হইতে অব্যাহতি যথাযথ উপলব্ধি করি নাই তাবৎ হে ভিক্ষুগণ, আমি দেব সহিত লোকে, মার সহিত, ব্রহ্মার সাথে, সশ্রমণ ব্রাহ্মণ প্রজার মধ্যে দেব-মনুষ্যলোকে সর্বশ্রেষ্ঠ সম্যক সম্বোধি বা অভিসম্বুদ্ধত্ব প্রাপ্ত হই নাই বলিয়া পরিজ্ঞাত হইয়াছিলাম। কিন্তু ভিক্ষুগণ, যখনই আমি জগতের সন্তুষ্টি, দুঃখ ও তাহা হইতে অব্যাহতি যথাযথ উপলব্ধি করি তখনই হে ভিক্ষুগণ, আমি দেব সহিত লোকে, মার সহিত, ব্রহ্মার সাথে, সশ্রমণ ব্রাহ্মণ প্রজার মধ্যে, দেব-মনুষ্যলোকে সর্বশ্রেষ্ঠ সম্যক সম্বোধি বা অভিসম্বুদ্ধত্ব প্রাপ্ত হইয়াছি বলিয়া পরিজ্ঞাত হই। আমার জ্ঞান ও দর্শন উৎপন্ন হইল-আমার এই অর্হত্ত্বফল বিমুক্তি অকোপিত, এই আমার অন্তিম জন্ম, এখন হইতে আমার আর পুনর্জন্ম নাই।

৩. দ্বিতীয় আস্বাদ সূত্র
১০৬. “এখন ভিক্ষুগণ, যদি জগতে সন্তুষ্টি না থাকিত তাহা হইলে সত্ত্বগণ জগতের প্রতি অনুরক্ত হইত না। কিন্তু যেহেতু জগতে সন্তুষ্টি আছে সেই কারণে সত্ত্বগণ ইহার প্রতি অনুরক্ত হয়। ভিক্ষুগণ, জগতে যদি দুঃখ না থাকিত তাহা হইলে সত্ত্বগণ জগৎ দ্বারা বিরক্ত হইত না। কিন্তু যেহেতু জগতে দুঃখ আছে সেই হেতু সত্ত্বগণ জগৎ দ্বারা বিরক্ত হয়। ভিক্ষুগণ, যদি জগৎ হইতে পরিত্রাণ না থাকিত তাহা হইলে সত্ত্বগণ তাহা হইতে মুক্তি পাইত না। কিন্তু যেহেতু জগৎ হইতে পরিত্রাণ আছে সেই হেতু সত্ত্বগণ তাহা হইতে অব্যাহতি পায়। ভিক্ষুগণ, যাবৎ সত্ত্বগণ সন্তুষ্টি, দুঃখ, তাহা হইতে পরিত্রাণ যথাযথ জানিতে পারে নাই তাবৎ হে ভিক্ষুগণ, সত্ত্বেরা দেব-সহিত লোকে, মার সাথে, ব্রহ্ম সাথে, সশ্রমণ ব্রাহ্মণ প্রজার মধ্যে দেব-মনুষ্য লোকে মুক্ত হইয়া, বি-সংযুক্ত হইয়া, বিমুক্ত হইয়া, জগৎ দ্বারা অনাবদ্ধ চিত্ত হইয়া বসবাস করে নাই। ভিক্ষুগণ, যখন হইতে সত্ত্বগণ সন্তুষ্টি, দুঃখ, জগৎ পরিত্রাণ যথাযথ জানিতে পারিয়াছে তখন হইতে ভিক্ষুগণ, সত্ত্বেরা দেব-সহিত, মার সহিত, ব্রহ্মার সাথে, সশ্রমণ ব্রাহ্মণ প্রজার মধ্যে, দেব-মনুষ্য লোকে মুক্ত, বিসংযুক্ত, বিমুক্ত, জগৎ দ্বারা অনাবদ্ধ চিত্ত হইয়া বাস করিতেছে।”

৪. শ্রমণ-ব্রাহ্মণ সূত্র
১০৭. “বাস্তবিকই ভিক্ষুগণ, শ্রমণই হউক বা ব্রাহ্মণই হউক যাহাতে জগতে সন্তুষ্টি, দুঃখ এবং তাহা হইতে অব্যাহতি যথাযথ উপলব্ধি করে না, আমার মতে এইসব শ্রমণ ব্রাহ্মণ শ্রমণ ব্রাহ্মণদের মধ্যে উক্ত নামে বিবেচিত হওয়ার অযোগ্য, ওইসব শ্রমণ ব্রাহ্মণ ইহজীবনে নিজেরা যথাযথ শ্রমণত্ব বা ব্রাহ্মণত্ব জানে না বা তাহা লাভ করিয়া অবস্থান করে না। কিন্তু ভিক্ষুগণ, শ্রমণ হউক বা ব্রাহ্মণ হউক যাহারা জগতে সন্তুষ্টি, দুঃখ এবং তাহা হইতে অব্যাহতি যথাযথ উপলব্ধি করে আমার মতে এইসব শ্রমণ ব্রাহ্মণ শ্রমণ ব্রাহ্মণদের মধ্যে উক্ত নামে বিবেচিত হওয়ার যোগ্য, ওইসব শ্রমণ-ব্রাহ্মণগণ ইহজীবনে নিজেরা যথাযথ শ্রমণত্ব বা ব্রাহ্মণত্ব জানিবে বা তাহা লাভ করিয়া অবস্থান করে।”

৫. রুণ্ণ সূত্র
১০৮. “ভিক্ষুগণ, আর্যবিনয়ে ইহাকে শোক হিসেবে গণ্য করা হয়, যেমন-গীত। আর্য বিনয়ে ইহাকে উন্মত্তকারী বলিয়া গণ্য করা হয়, যেমন- নৃত্য। আর্য বিনয়ে ইহাকে ছেলেমি বলিয়া গণ্য করা হয়, যেমন- অপরিমিত হাস্য যাহা দন্ত প্রদর্শন করে। সেই কারণে ভিক্ষুগণ, নৃত্য-গীতে সেতুঘাত (যাহা সেতু ধ্বংস করে) হও। ন্যায়ত শুধুমাত্র আনন্দ প্রদর্শনার্থে হাসিই যথেষ্ট।”

৬. অতিত্তি সূত্র
১০৯. “ভিক্ষুগণ, তিন বিষয়ে প্রমাদে পরিপূর্ণতা নাই। তিন কী কী? নিদ্রা, সুরা এবং মৈথুন সেবন। ভিক্ষুগণ, এই তিনটি বিষয়ে অমিতাচারে কোনো পরিপূর্ণতা নাই।”

৭. অরক্ষিত সূত্র
১১০. “অতঃপর অনাথপিণ্ডিক গৃহপতি ভগবান যেখানে ছিলেন সেখানে উপস্থিত হলেন। উপস্থিত হইয়া ভগবানকে অভিবাদন করিয়া একপ্রান্তে উপবেশন করেন। একপ্রান্তে উপবিষ্ট অনাথপিণ্ডিক গৃহপতিকে ভগবান বলেন, “গৃহপতি, চিত্ত অরক্ষিত হইলে কায়িক কর্মও অরক্ষিত হয়, তেমনি বাচনিক ও মানসিক কর্মও হয় অরক্ষিত। যাহাদের কায়িক, বাচনিক ও মানসিক কর্ম অরক্ষিত তাহারা কামে সম্পৃক্ত হয়। যখন এইগুলি কামে সম্পৃক্ত হয় তখন এইগুলি পঁচিয়া যায়। যখন এইগুলি পঁচিয়া যায় কোনো ব্যক্তির মৃত্যু শুভ হয় না, সুখী সমাপ্ত হয় না। যেমন গৃহপতি, যখন ছুঁচাল গৃহ দুচ্ছন্ন (ছাউনী দেওয়া যায় না) শিখর রক্ষিত হয় না, ছাদের বীম, দেওয়াল রক্ষিত হয় না। শিখর, ছাদের বীম, দেওয়াল সম্পৃক্ত হয়, নষ্ট হইয়া যায়। তদ্রুপ ভিক্ষুগণ, চিত্ত অরক্ষিত হইলে কায়িক কর্মও অরক্ষিত হয়, তেমনি বাচনিক ও মানসিক কর্মও হয় অরক্ষিত। যাহাদের কায়িক, বাচনিক ও মনসিক কর্ম অরক্ষিত তাহারা কামে সম্পৃক্ত হয়। যখন এইগুলি কামে সম্পৃক্ত হয় তখন এইগুলি পঁচিয়া যায়। যখন এইগুলি পঁচিয়া যায় কোনো ব্যক্তির মৃত্যু শুভ হয় না, সুখী সমাপ্ত হয় না। কিন্তু গৃহপতি, চিত্ত রক্ষিত হইলে কায়িক, বাচনিক, মানসিক কর্ম রক্ষিত হয়। যাহাদের কায়িক, বাচনিক, মানসিক কর্ম রক্ষিত হয় তাহারা কামে সম্পৃক্ত হয় না। যখন এইগুলি (কায়িক, বাচনিক, মানসিক কর্ম) কামে অসম্পৃক্ত হয় তখন এইগুলি পঁচিয়া যায় না। এইগুলি পঁচিয়া না গেলে যে-কোনো ব্যক্তির মৃত্যু শুভ হয়, তাহার সুখী পরিসমাপ্তি হয়। যেমন গৃহপতি, যখন উচ্চ চূড়ার একটি গৃহ সুচ্ছন্ন (সু-আচ্ছাদিত) হইলে কুট, ছাদের বীম এবং দেওয়াল রক্ষিত হয়, এইগুলি সিক্ত হয় না, নষ্ট হইয়া যায় না; তদ্রুপ গৃহপতি; চিত্ত রক্ষিত হইলে কায়িক, বাচনিক, মানসিক কর্ম রক্ষিত হয়। যাহাদের কায়িক, বাচনিক, মানসিক কর্ম রক্ষিত হয় তাহারা কামে সম্পৃক্ত হয় না। যখন এইগুলি (কায়িক, বাচনিক, মানসিক কর্ম) কামে অসম্পৃক্ত হয় তখন এইগুলি পঁচিয়া যায় না। এইগুলি পঁচিয়া না গেলে যে-কোনো ব্যক্তির মৃত্যু শুভ হয়, তাহার সুখী পরিসমাপ্তি হয়।”

৮. ব্যাপন্ন সূত্র
১১১. ১. “একপ্রান্তে উপবিষ্ট অনাথপিণ্ডিক গৃহপতিকে ভগবান বলেন, “গৃহপতি, চিত্ত ব্যাপন্ন (ঈর্ষাযুক্ত) হইলে কায়িক, বাচনিক ও মানসিক কর্মও ঈর্ষাযুক্ত হয়। যাহাদের কায়িক, বাচনিক, মানসিক কর্ম ঈর্ষাপূর্ণ হয় তাহাদের মৃত্যু শুভ হয় না, আনন্দপূর্ণ পরিসমাপ্তি হয় না।

২. যেমন গৃহপতি, কূটাগার সু-আচ্ছাদিত না হইলে কূট হয় দুর্বল, গোপানসী (ছাদের বীম), ভিত্তি হয় দুর্বল, তদ্রূপ গৃহপতি, চিত্ত ব্যাপন্ন (ঈর্ষাযুক্ত) হইলে কায়িক, বাচনিক ও মানসিক কর্মও ঈর্ষাযুক্ত হয়। যাহাদের কায়িক, বাচনিক, মানসিক কর্ম ঈর্ষাপূর্ণ হয় তাহাদের মৃত্যু শুভ হয় না, আনন্দপূর্ণ পরিসমাপ্তি হয় না।

৩. হে গৃহপতি, চিত্ত ঈর্ষামুক্ত হইলে কায়িক, বাচনিক, মানসিক কর্মও ঈর্ষামুক্ত হয়। যাহাদের কায়িক, বাচনিক, মানসিক কর্ম ঈর্ষামুক্ত তাহাদের মৃত্যু শুভ, আনন্দপূর্ণ। যেমন গৃহপতি, কূটাগার সু-আচ্ছাদিত হইলে কূট, গোপানসী, ভিত্তি হয় শক্ত, তদ্রূপ গৃহপতি, চিত্ত ঈর্ষামুক্ত হইলে কায়িক, বাচনিক, মানসিক কর্মও ঈর্ষামুক্ত হয়। যাহাদের কায়িক, বাচনিক, মানসিক কর্ম ঈর্ষামুক্ত তাহাদের মৃত্যু শুভ, আনন্দপূর্ণ।”

৯. প্রথম নিদান সূত্র
১১২. “ভিক্ষুগণ, কর্মের উৎপত্তির এই তিন কারণ। কী কী? লোভ, দ্বেষ, মোহ কর্মোৎপত্তির তিন কারণ। ভিক্ষুগণ, লোভে, লোভ-জাত, লোভ-ঘটিত ও লোভোৎপন্ন যে কর্ম তাহা অকুশলমূলক, নিন্দার্হ, ফল দুঃখদায়ক, তাহা অধিক কর্ম সৃষ্টিকারী, কর্ম নিরোধক নহে। দ্বেষ ও মোহ প্রভাবিত কর্মও তদ্রূপ। এই কর্মও অকুশলমূলক নিন্দার্হ, ফল দুঃখদায়ক, তাহা অধিক কর্ম সৃষ্টিকারী, কর্ম নিরোধক নহে। ভিক্ষুগণ, এই তিনটিই কর্মোৎপত্তির কারণ।”

ভিক্ষুগণ, কর্মোৎপত্তির এই তিন কারণ। কী কী? অলোভ, অদ্বেষ ও অমোহ কর্মোৎপত্তির এই তিন কারণ। অলোভে কৃত, অলোভজাত, অলোভঘটিত, অলোভে উৎপন্ন কর্ম কুশলমূলক, প্রশংসার্হ, ইহার ফল সুখমূলক, ইহা কর্ম নিরোধক, কর্ম উৎপাদক নহে। অদ্বেষ, অমোহ প্রভাবিত কর্মও তদ্রূপ। এইরূপ কর্মও কুশলমূলক প্রশংসার্হ, ইহার ফল সুখমূলক, ইহা কর্ম নিরোধক, কর্ম উৎপাদক নহে।

ভিক্ষুগণ, কর্মোৎপত্তির এই তিন কারণ। কী কী? ভিক্ষুগণ, অতীতের ছন্দের (আকাঙ্ক্ষার) উপর ভিত্তি করিয়া বিষয়ের জন্য ছন্দ উৎপন্ন হয়। ভবিষ্যতে ও বর্তমানেও তদ্রূপ।

ভিক্ষুগণ, কিভাবে অতীতের বিষয়ের জন্য ছন্দ উৎপন্ন হয়? ভিক্ষুগণ, অতীতে আকাঙ্ক্ষার উপর ভিত্তি করিয়া বিষয়ের জন্য যে-কোনো লোক তাহার মনে চিন্তা স্মরণ করে, বিচরণ করে। যখন সে এইরূপ করে তখন তাহার অভিলাষ উৎপন্ন হয়। অভিলাষী হইয়া সে ঐসব বিষয়ে আবদ্ধ হয়। আমি ইহাকে সংযোজন বলিয়া অভিহিত করি ভিক্ষুগণ, যাহার চিত্ত সরাগ। এইভাবে অতীতে বিষয়ের জন্য অভিলাষ উৎপন্ন হয়।

ভিক্ষুগণ, ভবিষ্যতে কিভাবে বিষয়ের জন্য অভিলাষ উৎপন্ন হয়? ভিক্ষুগণ, ভবিষ্যতে অভিলাষের উপর ভিত্তি করিয়া যে-কোনো লোক বিষয়ের জন্য মনে মনে চিন্তা করে, পরিকল্পনা করে। যখন সে এইরূপ করে তাহার অভিলাষ উৎপন্ন হয়। অভিলাষী হইয়া সে ঐসব বিষয়ে আবদ্ধ হয়। আমি ইহাকে সংযোজন বলিয়া অভিহিত করি ভিক্ষুগণ, যাহার চিত্ত সরাগ। এইভাবে ভবিষ্যতে বিষয়ের জন্য অভিলাষ উৎপন্ন হয়।

ভিক্ষুগণ, কিভাবে বর্তমান বিষয়ের জন্য অভিলাষ উৎপন্ন হয়? ভিক্ষুগণ, বর্তমান অভিলাষের উপর ভিত্তি করিয়া যে-কোনো লোক বিষয়ের জন্য মনে মনে চিন্তা করে, পরিকল্পনা করে। যখন সে এইরূপ করে তাহার অভিলাষ উৎপন্ন হয়। অভিলাষী হইয়া সে ঐসব বিষয়ে আবদ্ধ হয়। আমি ইহাকে সংযোজন বলিয়া অভিহিত করি ভিক্ষুগণ, যাহার মন সরাগ। এইভাবে বর্তমান বিষয়ের জন্য অভিলাষ উৎপন্ন হয়। ভিক্ষুগণ, এই তিনটিই কর্মোৎপত্তির কারণ।”

১০. দ্বিতীয় নিদান সূত্র
১১৩. ১. “ভিক্ষুগণ, কর্মোৎপত্তির এই তিন কারণ। কী কী? ভিক্ষুগণ, অতীতের অভিলাষের উপর ভিত্তি করিয়া অভিলাষ উৎপন্ন হয় না। তদ্রূপ ভবিষ্যৎ ও বর্তমানেও।”

২. ভিক্ষুগণ, কি প্রকারে অতীতের এইরূপ অভিলাষ উৎপন্ন হয় না? অতীতের অভিলাষের (বস্তুর জন্য) ভবিষ্যৎ ফল একজন লোক ভালোভাবে উপলব্ধি করে। এই বিপাক পূর্বে প্রত্যক্ষ করিয়া সে ইহা হইতে দূরে সরিয়া পড়ে এবং তদ্রূপ করিয়া অন্তরে ইহার জন্য অভিলাষ পোষণ না করিয়া প্রজ্ঞা দ্বারা দর্শন করে। ভিক্ষুগণ, এইভাবে অতীতে বস্তুর জন্য অভিলাষ উৎপন্ন হয় না।

৩. ভিক্ষুগণ, কিভাবে ভবিষ্যতে বস্তুর জন্য অভিলাষ উৎপন্ন হয় না? ভিক্ষুগণ, অনাগত বস্তুর জন্য অভিলাষের ফল সে ভালোভাবে উপলব্ধি করে। এই বিপাক পূর্বে প্রত্যক্ষ করিয়া সে ইহা হইতে দূরে সরিয়া পড়ে এবং তদ্রূপ করিয়া অন্তরে ইহার জন্য অভিলাষ পোষণ না করিয়া প্রজ্ঞা দ্বারা দর্শন করে। ভিক্ষুগণ, এইভাবে ভবিষ্যতে বস্তুর জন্য অভিলাষ উৎপন্ন হয় না।

৪. ভিক্ষুগণ, কিভাবে বর্তমান বস্তুর জন্য অভিলাষের ফল উৎপন্ন হয় না? বর্তমান বিষয়ের জন্য অভিলাষের ভবিষ্যৎ ফল সে ভালোভাবে উপলব্ধি করে। বিপাক পূর্বে প্রত্যক্ষ করিয়া সে ইহা হইতে দূরে সরিয়া পড়ে এবং তদ্রূপ করিয়া অন্তরে ইহার জন্য অভিলাষ পোষণ না করিয়া প্রজ্ঞা দ্বারা দর্শন করে। ভিক্ষুগণ, এইভাবে বর্তমান বস্তুর জন্য অভিলাষের ফল উৎপন্ন হয় না। ভিক্ষু এই তিনটি কারণ। কর্মোৎপত্তিতে বাধা সৃষ্টি করে।


 

১২. ২. পতন বর্গ
১. অপায় সূত্র
১১৪. “ভিক্ষুগণ, এই তিন ব্যক্তি অপায়-নরকগামী, যদি না তাহারা এই অভ্যাস পরিত্যাগ করে। তিন কী কী? যে ব্যক্তি অব্রহ্মচারী হইয়া ব্রহ্মচারী দাবি করে। যে ব্যক্তি একজন সৎ জীবন (কামদোষে অদুষ্ট) যাপনকারীকে অন্যায়ভাবে অভিযুক্ত করে। যে ব্যক্তি এইরূপ প্রচার করে, এইরূপ দৃষ্টি পোষণ করে যে, কাম সেবনে কোনো দোষ নাই, সে কামে উন্মত্ত হয়। ভিক্ষুগণ, এই তিন ব্যক্তি অপায়-নরকগামী হয়, যদি না তাহারা এই অভ্যাস পরিত্যাগ করে।”

২. দুর্লভ সূত্র
১১৫. “ভিক্ষুগণ, জগতে তিন ব্যক্তির আবির্ভাব বড়ই দুর্লভ। কে কে? ভিক্ষুগণ, তথাগত অর্হৎ সম্যকসম্বুদ্ধের আবির্ভাব-তথাগত প্রবেদিত ধর্ম-বিনয় প্রচারক-মনোযোগী এবং কৃতজ্ঞ ব্যক্তি জগতে দুর্লভ। ভিক্ষুগণ, এই তিন ব্যক্তির আবির্ভাব জগতে দুর্লভ।”

৩. অপ্রমেয় সূত্র
১১৬. “ভিক্ষুগণ, জগতে তিন প্রকার ব্যক্তি বিদ্যমান। কী কী? সহজে পরিমেয়, দুষ্প্রমেয়, অপরিমেয়। ভিক্ষুগণ, কোন প্রকার ব্যক্তি সহজে পরিমেয়? কোনো কোনো ব্যক্তি চপল, রিক্ত-মস্তিষ্ক, ব্যস্ত দেহ, মুখরা, বিকীর্ণ (কর্কশ) বাক্য ব্যবহারকারী, স্মৃতিবিহ্বল, অসমাহিত, অস্থির, অশান্ত, বিভ্রান্ত অসংযতেন্দ্রিয়। এই ব্যক্তি সহজে পরিমেয়। কোন ধরনের ব্যক্তি দুষ্প্রমেয়? ভিক্ষুগণ, কোনো কোনো ব্যক্তি অচপল, অরিক্ত-মস্তিষ্ক, ব্যস্ততা বিহীন দেহ, অবিকীর্ণ বাক্য ব্যবহারকারী, উপস্থিত স্মৃতিযুক্ত, সমাহিত, স্থির, শান্ত, একাগ্র চিত্ত, সংযতেন্দ্রিয়। ভিক্ষুগণ, এই প্রকার ব্যক্তি দুষ্প্রমেয়। ভিক্ষুগণ, কোন ধরনের ব্যক্তি অপরিমেয়? কোনো কোনো ভিক্ষু অর্হৎ ক্ষীণাসব। এই প্রকার পুদ্গল অপরিমেয়। ভিক্ষুগণ, এই তিন প্রকার ব্যক্তি জগতে বিদ্যমান।”

৪. অনেঞ্জা সূত্র
১১৭. ১. “ভিক্ষুগণ, এই তিন প্রকার ব্যক্তি জগতে বিদ্যমান। কী কী? ভিক্ষুগণ, কোনো কোনো ব্যক্তি রূপসংজ্ঞা অতিক্রম করিয়া, প্রতিঘসংজ্ঞার (বিপরীত চেতনা) অবসানে নানাত্ব-সংজ্ঞায় মনোযোগ না দিয়া, আকাশকে অনন্ত ভাবিয়া আকাশ অনন্ত আয়তন লাভ করে তাহাতে অবস্থান করে। সে ইহা উপভোগ করে, ইচ্ছা করে এবং তাহাতে সুখ পায়। তাহাতে স্থিত, প্রবৃত্ত, সাধারণত তাহাতে সময় ব্যয় করিয়া, তাহা হইতে বিচ্যুত না হইয়া যখন সে কালপ্রাপ্ত (মৃত্যু) হয় তখন আকাশ অনন্ত আয়তনে দেবতাদের মধ্যে জন্মপরিগ্রহ করে। ভিক্ষুগণ, আকাশানন্তায়তনের দেবগণের আয়ু বিশ হাজার বছর। সাধারণ লোক ওই দেবগণের আয়ুপ্রমাণ সেখানে অবস্থান করে। তথা হইতে সে নরকে, তির্যক (প্রাণী) যোনিতে বা প্রেতযোনিতে চলিয়া যায়। কিন্তু ভগবানের শ্রাবক দেবগণের আয়ু পরিমাণ সেখানে অবস্থান করে সেখান হইতেই পরিনির্বাণ লাভ করে। ভিক্ষুগণ, ভাগ্য এবং পুনর্জন্মের ব্যাপারে শ্রুতবান (শিক্ষিত) আর্যশ্রাবক এবং অশ্রুতবান পৃথগ্‌জনের (সাধারণ লোকের) মধ্যে ইহাই বিশেষ পার্থক্য, ইহাই বৈশিষ্ট্য।

২. পুনঃ ভিক্ষুগণ, কোনো কোনো ব্যক্তি সম্পূর্ণভাবে আকাশ অনন্ত আয়তন অতিক্রম করিয়া বিজ্ঞানকে অনন্ত ভাবিয়া বিজ্ঞান অনন্ত আয়তন লাভ করিয়া তাহাতে অবস্থান করে। সে ইহা উপভোগ করে, ইচ্ছা করে এবং তাহাতে সুখ লাভ করে। তাহাতে স্থিত, প্রবৃত্ত, সাধারণত তাহাতে সময় ব্যয় করিয়া, তাহা হইতে বিচ্যুত না হইয়া যখন সে কালপ্রাপ্ত (মৃত্যু) হয় তখন বিজ্ঞান আয়তনে দেবতাদের মধ্যে জন্ম পরিগ্রহ করে। ভিক্ষুগণ, ওই দেবগণের আয়ু চল্লিশ হাজার বছর। সাধারণ লোক ওই দেবগণের আয়ুপ্রমাণ সেখানে অবস্থান করে। তথা হইতে সে নরকে, তির্যক (প্রাণী) যোনিতে বা প্রেতযোনিতে চলিয়া যায়। কিন্তু ভগবানের শ্রাবক দেবগণের আয়ু পরিমাণ সেখানে অবস্থান করে সেখান হইতেই পরিনির্বাণ লাভ করে। ভিক্ষুগণ, ভাগ্য এবং পুনর্জন্মের ব্যাপারে শ্রুতবান (শিক্ষিত) আর্যশ্রাবক এবং অশ্রুতবান পৃথগ্‌জনের (সাধারণ লোকের) মধ্যে ইহাই বিশেষ পার্থক্য, ইহাই বৈশিষ্ট্য।

৩. পুনঃ ভিক্ষুগণ, কোনো কোনো ব্যক্তি আছে যাহারা সম্পূর্ণভাবে বিজ্ঞান অনন্ত আয়তন অতিক্রম করিয়া “কিছুই বিদ্যমান থাকে না” এই ভাবিয়া আকিঞ্চন আয়তন লাভ করিয়া তাহাতে অবস্থান করে। সে ইহা উপভোগ করে, ইচ্ছা করে এবং তাহাতে সুখ লাভ করে। আকিঞ্চন আয়তন দেবগণের আয়ু ষাট হাজার বছর। সাধারণ লোক ওই দেবগণের আয়ু প্রমাণ সেখানে অবস্থান করে। তথা হইতে সে নরকে, তির্যক (প্রাণী) যোনিতে বা প্রেত যোনিতে চলিয়া যায়। কিন্তু ভগবানের শ্রাবক দেবগণের আয়ু পরিমাণ সেখানে অবস্থান করে সেখান হইতেই পরিনির্বাণ লাভ করে। ভিক্ষুগণ, ভাগ্য এবং পুনর্জন্মের ব্যাপারে শ্রুতবান (শিক্ষিত) আর্যশ্রাবক এবং অশ্রুতবান পৃথগ্‌জনের (সাধারণ লোকের) মধ্যে ইহাই বিশেষ পার্থক্য, ইহাই বৈশিষ্ট্য। ভিক্ষুগণ, এই তিন প্রকার ব্যক্তি জগতে বিদ্যমান।”

৫. বিপত্তি সম্পদা সূত্র
১১৮. ১. “ভিক্ষুগণ, এই তিন প্রকার ব্যর্থতা। কী কী? শীলবিপত্তি (ব্যর্থতা), চিত্তবিপত্তি, দৃষ্টিবিপত্তি। শীলবিপত্তি কিরূপ? ভিক্ষুগণ, কোনো কোনো ব্যক্তি প্রাণিহত্যা, চুরি, ব্যভিচার করে, মিথ্যা কথা বলে, পিশুন ভাষণ, কর্কশ ভাষণ করে, নিষ্ফল বাক্য ভাষণ করে। ইহাই শীলবিপত্তি।”

২. ভিক্ষুগণ, চিত্তবিপত্তি কিরূপ? ভিক্ষুগণ, কোনো কোনো ব্যক্তি লোভী এবং ঈর্ষাপরায়ণ। ভিক্ষুগণ, ইহাই চিত্তবিপত্তি।

৩. ভিক্ষুগণ, দৃষ্টিবিপত্তি কিরূপ? কোনো কোনো ব্যক্তি মিথ্যাদৃষ্টি-সম্পন্ন, বিপরীত দৃষ্টিসম্পন্ন যে দান, যে ত্যাগের কোনো ফল নাই, আত্মত্যাগের কোনো ফল নাই, সুকর্ম, দুষ্কর্মের কোনো ফল নাই-ইহলোক-পরলোক কিছুই নাই, মাতাপিতা নাই, আপনা হইতে জাত কোনো সত্তা নাই, এই জগতে কোনো শ্রমণ-ব্রাহ্মণ নাই যাহারা সম্যক প্রতিপন্ন ইহলোক-পরলোক স্বয়ং অভিজ্ঞা দ্বারা প্রত্যক্ষ করিয়া তাহা ঘোষণা করিতে পারে। ভিক্ষুগণ, ইহাই দৃষ্টিবিপত্তি বলে।

৪. ভিক্ষুগণ, শীলবিপত্তি, চিত্তবিপত্তি, দৃষ্টিবিপত্তি-হেতু সত্ত্বগণ কায়ভেদে মৃত্যুর পর অপায় দুর্গতি বিনিপাত নরকে জন্ম পরিগ্রহ করে। ভিক্ষুগণ, এইগুলি তিন প্রকার বিপত্তি।

৫. ভিক্ষুগণ, এই তিন প্রকার সম্পদ (কৃতকার্যতা)। কী কী? শীলসম্পদ, চিত্তসম্পদ, দৃষ্টিসম্পদ। ভিক্ষুগণ, শীল সম্পদ কিরূপ? ভিক্ষুগণ, কেহ কেহ প্রাণিহত্যা, চুরি, ব্যভিচার, মিথ্যা ভাষণ, পিশুন ভাষণ, কর্কশ ভাষণ, নিষ্ফল ভাষণ বিরত হয়। ভিক্ষুগণ, ইহাই শীলসম্পদ।

৬. ভিক্ষুগণ, চিত্তসম্পদ কিরূপ? ভিক্ষুগণ, কেহ কেহ লোভহীন ও ঈর্ষাহীন চিত্ত হয়। ভিক্ষুগণ, ইহাকেই বলা হয় চিত্তসম্পদ।

৭. ভিক্ষুগণ, দৃষ্টিসম্পদ কিরূপ? কোনো কোনো ব্যক্তি সম্যক দৃষ্টিসম্পন্ন-সে সত্য সত্যই এইরূপ দৃষ্টি পোষণ করে যে, দান, ত্যাগ, যাগ আছে, আছে সুকর্ম-দুষ্কর্মের ফল বিপাক, ইহলোক-পরলোক আছে, মাতাপিতা আছে, আপনা হইতে জাত সত্তা আছে, জগতে সম্যক প্রতিপন্ন আছে যাহারা ইহলোক-পরলোক স্বয়ং অভিজ্ঞা দ্বারা প্রত্যক্ষ করিয়া তাহা বলিতে পারে। ভিক্ষুগণ, ইহাই দৃষ্টিসম্পদ।

৮. ভিক্ষুগণ, শীল সম্পদবশত সত্ত্বগণ কায়ভেদে মৃত্যুর পর সুগতি স্বর্গলোকে পুনর্জন্ম লাভ করে। তদ্রূপ চিত্তসম্পদ ও দৃষ্টিসম্পদবশত সত্ত্বগণ কায়ভেদে মৃত্যুর পর সুগতি-স্বর্গলোকে পুনর্জন্ম লাভ করে। ভিক্ষুগণ, এইগুলি তিন সম্পদ।”

৬. অপণ্ণক সূত্র
১১৯. ১. “ভিক্ষুগণ, বিপত্তি এই তিন প্রকার। কী কী? শীলবিপত্তি, চিত্তবিপত্তি, দৃষ্টিবিপত্তি। “ভিক্ষুগণ, এই তিন প্রকার ব্যর্থতা। কী কী? শীলবিপত্তি (ব্যর্থতা), চিত্তবিপত্তি, দৃষ্টিবিপত্তি। শীলবিপত্তি কিরূপ? ভিক্ষুগণ, কোনো কোনো ব্যক্তি প্রাণিহত্যা, চুরি, ব্যভিচার করে, মিথ্যা কথা বলে, পিশুন ভাষণ, কর্কশ ভাষণ করে, নিষ্ফল বাক্য ভাষণ করে। ইহাই শীলবিপত্তি।”

ভিক্ষুগণ, চিত্তবিপত্তি কিরূপ? ভিক্ষুগণ, কোনো কোনো ব্যক্তি লোভী এবং ঈর্ষাপরায়ণ। ভিক্ষুগণ, ইহাই চিত্তবিপত্তি।

ভিক্ষুগণ, দৃষ্টিবিপত্তি কিরূপ? কোনো কোনো ব্যক্তি মিথ্যাদৃষ্টি-সম্পন্ন, বিপরীত দৃষ্টিসম্পন্ন যে দান, যে ত্যাগের কোনো ফল নাই, আত্মত্যাগের কোনো ফল নাই, সুকর্ম, দুষ্কর্মের কোনো ফল নাই-ইহলোক-পরলোক কিছুই নাই, মাতাপিতা নাই, আপনা হইতে জাত কোনো সত্তা নাই, এই জগতে কোনো শ্রমণ-ব্রাহ্মণ নাই যাহারা সম্যক প্রতিপন্ন ইহলোক-পরলোক স্বয়ং অভিজ্ঞা দ্বারা প্রত্যক্ষ করিয়া তাহা ঘোষণা করিতে পারে। ভিক্ষুগণ, ইহাই দৃষ্টিবিপত্তি বলে।

ভিক্ষুগণ, শীলবিপত্তি, চিত্তবিপত্তি, দৃষ্টিবিপত্তি হেতু সত্ত্বগণ কায়ভেদে মৃত্যুর পর অপায় দুর্গতি বিনিপাত নরকে জন্ম পরিগ্রহ করে। ভিক্ষুগণ, এইগুলি তিন প্রকার বিপত্তি।

ভিক্ষুগণ, এই তিন প্রকার সম্পদ (কৃতকার্যতা)। কী কী? শীলসম্পদ, চিত্তসম্পদ, দৃষ্টিসম্পদ। ভিক্ষুগণ, শীলসম্পদ কিরূপ? ভিক্ষুগণ, কেহ কেহ প্রাণিহত্যা, চুরি, ব্যভিচার, মিথ্যা ভাষণ, পিশুন ভাষণ, কর্কশ ভাষণ, নিষ্ফল ভাষণ বিরত হয়। ভিক্ষুগণ, ইহাই শীলসম্পদ।

২. যেমন ভিক্ষুগণ, বিশুদ্ধ মণি ঊর্ধ্বদিকে উৎক্ষিপ্ত হইলে যেই দিক হউক না কেন, ইহা সমতলে অবস্থান করে। তদ্রুপ শীলবিপত্তি, চিত্তবিপত্তি, দৃষ্টিবিপত্তিবশত সত্ত্বগণ কায়ভেদে মৃত্যুর পর অপায় দুর্গতি বিনিপাত নরকে জন্ম পরিগ্রহ করে। ভিক্ষুগণ, এইগুলি তিন প্রকার বিপত্তি।

৩. ভিক্ষুগণ, সম্পদ তিন প্রকার। শীলসম্পদ, চিত্তসম্পদ, দৃষ্টিসম্পদ। ভিক্ষুগণ, শীলসম্পদ কিরূপ? ভিক্ষুগণ, কেহ কেহ প্রাণিহত্যা, চুরি, ব্যভিচার, মিথ্যা ভাষণ, পিশুন ভাষণ, কর্কশ ভাষণ, নিষ্ফল ভাষণ বিরত হয়। ভিক্ষুগণ, ইহাই শীলসম্পদ।

ভিক্ষুগণ, চিত্তসম্পদ কিরূপ? ভিক্ষুগণ, কেহ কেহ লোভহীন ও ঈর্ষাহীন চিত্ত হয়। ভিক্ষুগণ, ইহাকেই বলা হয় চিত্তসম্পদ।

ভিক্ষুগণ, দৃষ্টিসম্পদ কিরূপ? কোনো কোনো ব্যক্তি সম্যক দৃষ্টিসম্পন্ন-সে সত্য সত্যই এইরূপ দৃষ্টি পোষণ করে যে, দান, ত্যাগ, যাগ আছে, আছে সুকর্ম-দুষ্কর্মের ফল বিপাক, ইহলোক-পরলোক আছে, মাতাপিতা আছে, আপনা হইতে জাত সত্ত্ব আছে, জগতে সম্যক প্রতিপন্ন আছে যাহারা ইহলোক-পরলোক স্বয়ং অভিজ্ঞা দ্বারা প্রত্যক্ষ করিয়া তাহা বলিতে পারে। ভিক্ষুগণ, ইহাই দৃষ্টিসম্পদ।

ভিক্ষুগণ, শীলসম্পদবশত সত্ত্বগণ কায়ভেদে মৃত্যুর পর সুগতি স্বর্গলোকে পুনর্জন্ম লাভ করে। তদ্রূপ চিত্তসম্পদ ও দৃষ্টিসম্পদবশত সত্ত্বগণ কায়ভেদে মৃত্যুর পর সুগতি-স্বর্গলোকে পুনর্জন্ম লাভ করে। ভিক্ষুগণ, এইগুলি তিন সম্পদ।

৪. যেমন ভিক্ষুগণ, বিশুদ্ধ মণি ঊর্ধ্বদিকে উৎক্ষিপ্ত হইলে যেই দিক হউক না কেন, ইহা সমতলে অবস্থান করে। তদ্রূপ শীলসম্পদ, চিত্তসম্পদ, দৃষ্টিসম্পদ-হেতু সত্ত্বগণ সুগতি-স্বর্গলোকে উৎপন্ন হয়। ভিক্ষুগণ, এইগুলিই তিন প্রকার সম্পদ।”

৭. কম্মন্ত সূত্র
১২০. ১. “ভিক্ষুগণ, এই তিন প্রকার বিপত্তি। কী কী? কর্মবিপত্তি, জীবিকা-বিপত্তি, দৃষ্টিবিপত্তি। ভিক্ষুগণ, কর্মবিপত্তি কিরূপ? কোনো কোনো ব্যক্তি প্রাণিহত্যা, চুরি, ব্যভিচার করে, মিথ্যা কথা বলে, পিশুন ভাষণ, কর্কশ ভাষণ করে, নিষ্ফল বাক্য ভাষণ করে। ভিক্ষুগণ, ইহাকে কর্মবিপত্তি বলা হয়।

২. ভিক্ষুগণ, জীবিকা বিপত্তি কিরূপ? ভিক্ষুগণ, কেহ কেহ মিথ্যাজীবী, অবৈধ উপায়ে জীবিকা নির্বাহ করে। ভিক্ষুগণ, ইহাই জীবিকা-বিপত্তি।

৩. ভিক্ষুগণ, দৃষ্টিবিপত্তি কেমন? কোনো কোনো ব্যক্তি মিথ্যাদৃষ্টি-সম্পন্ন, বিপরীত দৃষ্টিসম্পন্ন যে, দান, যে ত্যাগের কোনো ফল নাই, আত্মত্যাগের কোনো ফল নাই, সুকর্ম, দুষ্কর্মের কোনো ফল নাই-ইহলোক-পরলোক কিছুই নাই, মাতাপিতা নাই, আপনা হইতে জাত কোনো সত্তা নাই, এই জগতে কোনো শ্রমণ-ব্রাহ্মণ নাই যাহারা সম্যক প্রতিপন্ন ইহলোক-পরলোক স্বয়ং অভিজ্ঞা দ্বারা প্রত্যক্ষ করিয়া তাহা ঘোষণা করিতে পারে। ভিক্ষুগণ, এইরূপই তিন বিপত্তি।

৪. ভিক্ষুগণ, এই তিন প্রকার সম্পদ। কী কী? কর্মসম্পদ, জীবিকা-সম্পদ, দৃষ্টিসম্পদ। ভিক্ষুগণ, কর্মসম্পদ কিরূপ? শীলসম্পদ, চিত্তসম্পদ, দৃষ্টিসম্পদ। ভিক্ষুগণ, শীলসম্পদ কিরূপ? ভিক্ষুগণ, কেহ কেহ প্রাণিহত্যা, চুরি, ব্যভিচার, মিথ্যা ভাষণ, পিশুন ভাষণ, কর্কশ ভাষণ, নিষ্ফল ভাষণ বিরত হয়। ভিক্ষুগণ, ইহাই কর্মসম্পদ।

৫. ভিক্ষুগণ, জীবিকা-সম্পদ কিরূপ? ভিক্ষুগণ, কেহ কেহ সম্যকজীবী হয়, বৈধ উপায়ে জীবিকা নির্বাহ করে। ইহাই জীবিকা-সম্পদ।

৬. ভিক্ষুগণ, দৃষ্টিসম্পদ কিরূপ? ভিক্ষুগণ, কেহ কেহ সম্যক দৃষ্টিসম্পন্ন হয় সে সত্য সত্যই এইরূপ দৃষ্টি পোষণ করে যে, দান, ত্যাগ, যাগ আছে, আছে সুকর্ম-দুষ্কর্মের ফল বিপাক, ইহলোক-পরলোক আছে, মাতাপিতা আছে, আপনা হইতে জাত সত্ত্ব আছে, জগতে সম্যক প্রতিপন্ন আছে যাহারা ইহলোক-পরলোক স্বয়ং অভিজ্ঞা দ্বারা প্রত্যক্ষ করিয়া তাহা বলিতে পারে। ভিক্ষুগণ, ইহাই দৃষ্টিসম্পদ। ভিক্ষুগণ, এইরূপই তিন সম্পদ।”

৮. প্রথম মোচেয়্য সূত্র
১২১. ১. “ভিক্ষুগণ, বিশুদ্ধতা এই তিন প্রকার। কী কী? কায়-বিশুদ্ধতা, বাক্‌-বিশুদ্ধতা, মন-বিশুদ্ধতা। ভিক্ষুগণ, কায়-বিশুদ্ধতা কিরূপ? ভিক্ষুগণ, কোনো কোনো ব্যক্তি প্রাণিহত্যা, চুরি, ব্যভিচার বিরত হয়। ভিক্ষুগণ, ইহাকে কায়-বিশুদ্ধতা বলা হয়। ভিক্ষুগণ, বাক্‌-বিশুদ্ধতা কিরূপ? কোনো কোনো ব্যক্তি মিথ্যা ভাষণ, পিশুন ভাষণ, কর্কশ ভাষণ, নিরর্থক ভাষণ হইতে বিরত হয়। ভিক্ষুগণ, ইহাকে বাক্‌-বিশুদ্ধতা বলা হয়। ভিক্ষুগণ, মন-বিশুদ্ধতা কেমন? কোনো কোনো ব্যক্তি লোভী, ঈর্ষাপরায়ণ হয় না, সম্যক দৃষ্টিসম্পন্ন হয়। ভিক্ষুগণ, ইহাকে মন বিশুদ্ধতা বলা হয়। ভিক্ষুগণ, বিশুদ্ধতা এই তিন প্রকার।”

৯. দ্বিতীয় মোচেয়্য সূত্র
১২২. ১. “ভিক্ষুগণ, বিশুদ্ধতা এই তিন প্রকার। কী কী? কায়, বাক্য, মন-বিশুদ্ধতা।

২. ভিক্ষুগণ, কায়-বিশুদ্ধতা কেমন? কোনো কোনো ভিক্ষু প্রাণিহত্যা, চুরি, অব্রহ্মচর্য (পাপপূর্ণ) জীবন হতে বিরত হয়। ইহাই কায়-বিশুদ্ধতা।

৩. ভিক্ষুগণ, বাক্‌-বিশুদ্ধতা কেমন? কোনো ভিক্ষু মিথ্যা ভাষণ, পিশুন ভাষণ, কর্কশ ভাষণ, নিরর্থক ভাষণ হইতে বিরত হয়। ভিক্ষুগণ, ইহাকে বাক্‌-বিশুদ্ধতা বলে।

৪. ভিক্ষুগণ, মন-বিশুদ্ধতা কিরূপ? ভিক্ষুগণ, যদি ভিক্ষুর কামচ্ছন্দ (ইন্দ্রিয় লিপ্সা) থাকে তাহাতে সে সজ্ঞান থাকে-আমার মধ্যে কামেচ্ছা আছে। যদি তাহা না থাকে তাহাও সে সজ্ঞাত। যে কামচ্ছন্দ উৎপন্ন হয় নাই সেই সম্পর্কেও সে সজ্ঞাত। উৎপন্ন কামচ্ছন্দ পরিত্যাগের বিষয় সম্পর্কেও সে সজ্ঞাত। পরিত্যক্ত কামচ্ছন্দ ভবিষ্যতে যাহাতে উৎপন্ন না হয় সে সম্পর্কেও সজ্ঞাত।

৫. যদি তাহার ব্যক্তিগত ঈর্ষা থাকে সে সজ্ঞাত-আমাতে ঈর্ষা আছে। যদি তাহার মধ্যে ঈর্ষা না থাকে তাহাও সে সজ্ঞাত-আমাতে ঈর্ষা নাই। অনুৎপন্ন ঈর্ষা কীভাবে উৎপন্ন হয় সেই বিষয়ে সে জ্ঞাত। উৎপন্ন ঈর্ষা কীভাবে পরিত্যক্ত হয় সেই বিষয় সে জ্ঞাত। পরিত্যক্ত ঈর্ষা যাহাতে উৎপন্ন না হয় সেই সম্পর্কে সে জ্ঞাত।

৬-৭. যদি তাহার ব্যক্তিগত স্ত্যানমিদ্ধ (নিষ্ক্রিয়তা), ঔদ্ধত্য-কৌকৃত্য (গর্ব-অনুশোচনা), বিচিকিৎসা (সন্দেহ) থাকে সে এইসব বিষয়ে সজ্ঞাত। এইগুলি না থাকিলেও সে জ্ঞাত যে, এইগুলি তাহাতে নাই। কীভাবে অনুৎপন্ন এইসব বিষয়ে উৎপত্তি না হয় তাহা সে জানে। কীভাবে উৎপন্ন এইসব বিষয় ভবিষ্যতে উৎপন্ন না হয় তাহা জ্ঞাত। ভিক্ষুগণ, ইহাকে মন বিশুদ্ধতা বলা হয়। ভিক্ষুগণ, এইভাবে বিশুদ্ধতা এই তিন প্রকার।

৮. যে ব্যক্তি কায়, বাক্য ও মনে বিশুদ্ধ পাপহীন, স্বচ্ছ এবং পবিত্র জনগণ তাহাকে “পাপ-ধৌতকারক” বলিয়া আখ্যায়িত করে।”

১০. মুনিভাব সূত্র
১২৩. “ভিক্ষুগণ, এই তিন প্রকার মুনিভাব। কী কী? কায়ে মুনি, বাক্যে মুনি, মনে মুনি। ভিক্ষুগণ, কায়ে মুনি কিরূপ? ভিক্ষুগণ, কোনো কোনো ব্যক্তি প্রাণিহত্যা, চুরি, ব্যভিচার বিরত হয়। ভিক্ষুগণ, ইহাকে কায় মুনি বলা হয়। বাক্যে মুনি কিরূপ? কোনো কোনো ব্যক্তি মিথ্যা ভাষণ, পিশুন ভাষণ, কর্কশ ভাষণ, নিরর্থক ভাষণ হইতে বিরত হয়। ভিক্ষুগণ, ইহাকে বাক্যে মুনি বলা হয়। মনে মুনি কিরূপ? ভিক্ষুগণ, ভিক্ষু আসক্তির ক্ষয় করিয়া অনাসক্ত চিত্তবিমুক্তি, প্রজ্ঞাবিমুক্তি স্বয়ং অভিজ্ঞা দ্বারা প্রত্যক্ষ করিয়া তাহাতে অবস্থান করে। এইগুলি তিন প্রকার মুনিত্ব।

কায়ে মুনি, বাক্যে মুনি, মনে মুনি, পাপহীন ঋষিতুল্য নির্জনতায় সৌভাগ্যশালী যাহারা তাহারা অভিহিত করে এইরূপ “ব্যক্তি সব পরিত্যাগ করিয়াছে।”

যিনি কায়ে মুনি, বাক্যে মুনি, চিত্তে মুনি অর্থাৎ কায়-বাক্য-চিত্ত পরিশুদ্ধ হেতু মুনি, সেই সর্ব বিষয় ধ্বংসকারী ক্ষীণাসব মুনিকে মুনিভাবসম্পন্ন বলে।


 

১৩. ৩. কুশীনারা বর্গ
১. কুশীনারা সূত্র
১২৪. “এক সময় ভগবান কুশীনারার বলিহরণ বনে বাস করিতেছিলেন। তখন তিনি ভিক্ষুগণকে আহ্বান করিলেন, “ভিক্ষুগণ!” ভিক্ষুগণ ভগবানকে “হ্যাঁ প্রভু” বলিয়া উত্তর দিলেন। ভগবান বলিলেন, “মনে কর জনৈক ভিক্ষু কোনো গ্রাম বা নিগমকে (জিলাকে) অবলম্বন করিয়া বাস করে। তখন একজন গৃহপতি বা তাহার পুত্র তাহার নিকট উপস্থিত হইয়া তাহাকে আহারের জন্য নিমন্ত্রণ করে। যদি ভিক্ষু তাহাতে ইচ্ছুক হয় তাহা হইলে সে সম্মতি দেয়। সে সেই রাত্রির অবসানে চীবর পরিধান করিয়া পাত্র চীবর নিয়া সেই গৃহপতি বা গৃহপতি পুত্রের আবাসে উপস্থিত হয়। উপস্থিত হওয়ার পর সে প্রজ্ঞাপিত আসনে উপবেশন করে। তৎপর সেই গৃহপতি বা গৃহপতি পুত্র নরম ও শক্ত উভয় প্রকার পছন্দসই খাদ্য তাহাকে স্বহস্তে পরিবেশন করে পূর্ণ পরিতৃপ্তি-সহকারে গ্রহণ পর্যন্ত। তাহার (ভিক্ষুর) এইরূপ মনে হয় : একজন গৃহপতি বা গৃহপতি পুত্রের দ্বারা এইভাবে আমার সেবা প্রাপ্তি সত্যই উত্তম ব্যাপার। তৎপর সে চিন্তা করে : ভবিষ্যতেও এই গৃহপতি পুত্রকে এইভাবে আমাকে সেবা করার সুযোগ দেওয়া উচিত। এইভাবে সে সেই পিণ্ডপাত গ্রহণ করে এবং তদ্বারা আকৃষ্ট হয়, মোহিত হয়, অনুরক্ত হয়। সে তাহাতে কোনো ভয় দর্শন করে না। সে তাহা অব্যাহতির পথ দেখে না। ইহার ফল এই যে, তাহার চিন্তা অপরের জন্য কামুক ঈর্ষাযুক্ত এবং ক্ষতিকর। ভিক্ষুগণ, আমি ঘোষণা করিতেছি যে, এইরূপ ভিক্ষুকে প্রদত্ত দানের ফল মহৎ হয় না। তাহার কারণ কী? যেহেতু ভিক্ষুটি প্রমত্ত হইয়া বাস করে। এখন মনে কর, ভিক্ষুগণ, জনৈক ব্যক্তি কোনো গ্রাম বা নিগমকে (জিলাকে) অবলম্বন করিয়া বাস করে। তখন একজন গৃহপতি বা তাহার পুত্র তাহার নিকট উপস্থিত হইয়া তাহাকে আহারের জন্য নিমন্ত্রণ করে। যদি ভিক্ষু তাহাতে ইচ্ছুক হয় তাহা হইলে সে সম্মতি দেয়। সে সেই রাত্রির অবসানে চীবর পরিধান করিয়া পাত্র চীবর নিয়া সেই গৃহপতি বা গৃহপতি পুত্রের আবাসে উপস্থিত হয়। উপস্থিত হওয়ার পর সে প্রজ্ঞাপিত আসনে উপবেশন করে। তৎপর সেই গৃহপতি বা গৃহপতি পুত্র নরম ও শক্ত উভয় প্রকার পছন্দসই খাদ্য তাহাকে স্বহস্তে পরিবেশন করে পূর্ণ পরিতৃপ্তি-সহকারে গ্রহণ পর্যন্ত। তাহার এইরূপ মনে হয় না : একজন গৃহপতি বা গৃহপতি পুত্রের দ্বারা এইভাবে আমার সেবা প্রাপ্তি সত্যই উত্তম ব্যাপার। তৎপর এইরূপ চিন্তা করে না : ভবিষ্যতেও এই গৃহপতি পুত্রকে এইভাবে আমাকে সেবা করার সুযোগ দেওয়া উচিত। এইভাবে সে সেই পিণ্ডপাত উপভোগ করে এবং তদ্বারা আকৃষ্ট, মোহিত বা অনুরক্ত হয় না। সে তাহাতে ভয় দর্শন করে। সে তাহা হইতে অব্যাহতি লাভের পথ দেখে। ইহার ফল এই যে, তাহার চিন্তা নিরপেক্ষ, নৈষ্ক্রম্যমূলক ঈর্ষাহীন এবং অপরের নিকট ক্ষতিকর নহে। ভিক্ষুগণ, আমি ঘোষণা করিতেছি যে, এইরূপ ভিক্ষুকে দানের ফল হয় মহৎ। কেন? যেহেতু এই ভিক্ষু অপ্রমত্ত (সতর্ক)।”

২. ভণ্ডন সূত্র
১২৫. “ভিক্ষুগণ, যে দিকেই হউক না কেন, ভিক্ষুরা যখন দ্বন্দ্ব, বিবাদ, কলহের মধ্যে বাস করে, একে অপরকে জিহ্বাস্ত্রে আহত করে এইরূপ দিকের কথা চিন্তা করাও আমার জন্য নিরানন্দজনক। ভিক্ষুগণ, ইহাতে গমন করা অত্যধিক অপ্রীতিকর। আমি এই বিষয়ে এই সিদ্ধান্তে উপনীত হইয়াছি। এই সকল আযুস্মানগণের এই তিনটি বিষয় অভ্যাসে পরিণত। কোন তিনটি বিষয় তাহারা পরিহার করিয়াছে? নৈষ্ক্রম্য চিন্তা, হিতৈষী চিন্তা, নির্দোষ চিন্তা। এই তিনটি বিষয় পরিত্যাগ করিয়াছে। কোন তিনটি বিষয় তাহারা অভ্যাসে পরিণত করিয়াছে? ইন্দ্রিয়সুখ সম্বন্ধীয়, ঈর্ষাপূর্ণ এবং নিষ্ঠুর চিন্তা। এই তিনটি বিষয় চিন্তা। ভিক্ষুগণ, যে দিকেই হউক না কেন, ভিক্ষুরা যখন দ্বন্দ্ব, বিবাদ, কলহের মধ্যে বাস করে, একে অপরকে জিহ্বাস্ত্রে আহত করে, এইরূপ দিকের কথা চিন্তা করাও আমার জন্য নিরানন্দজনক। ভিক্ষুগণ, ইহাতে গমন করা অত্যধিক অপ্রীতিকর। আমি এই বিষয়ে এই সিদ্ধান্তে উপনীত হইয়াছি। এই সকল আযুস্মানগণের এই তিনটি বিষয় অভ্যাসে পরিণত। কোন তিনটি বিষয় তাহারা পরিহার করিয়াছে? নৈষ্ক্রম্য চিন্তা, হিতৈষী চিন্তা, নির্দোষ চিন্তা। এই তিনটি বিষয় পরিত্যাগ করিয়াছে। কোন তিনটি বিষয় তাহারা অভ্যাসে পরিণত করিয়াছে? ভিক্ষুগণ, যে দিকেই হউক না কেন, ভিক্ষুরা যখন পরস্পর মিলিতভাবে সম্মান প্রদর্শনপূর্বক, অবিবাদমান, ক্ষীরোদকীভূত (দুধ ও জল মিশ্রিত যেমন) হইয়া, পরস্পর পরস্পরকে প্রিয়চক্ষে দর্শন করিয়া বাস করে, ভিক্ষুগণ, আমি এইরূপ দিকে গমনেও আনন্দিত, শুধুমাত্র চিন্তা করিতে নহে। আমি তাহাদের ব্যাপারে এই সিদ্ধান্তেই উপনীত হইয়াছি। ওই সকল আয়ুষ্মানগণ নিশ্চয়ই এই তিনটি বিষয় পরিত্যাগ করিয়াছে এবং এই তিনটি বিষয় অভ্যাসে পরিণত করিয়াছে। কোন তিনটি বিষয় তাহারা পরিত্যাগ করিয়াছে? ইন্দ্রিয়সুখ সম্বন্ধীয়, বিদ্বেষপূর্ণ, নিষ্ঠুর চিন্তা। কোন তিনটি বিষয় তাহারা অভ্যাসে পরিণত করিয়াছে? নৈষ্ক্রম্য, হিতৈষী, নির্দোষ চিন্তা। এই তিনটি বিষয়। ভিক্ষুগণ, যে দিকেই হউক না কেন, ভিক্ষুরা যখন পরস্পর মিলিতভাবে সম্মান প্রদর্শনপূর্বক, অবিবাদমান, ক্ষীরোদকীভূত (দুধ ও জল মিশ্রিত যেমন) হইয়া, পরস্পর পরস্পরকে প্রিয়চক্ষে দর্শন করিয়া বাস করে, ভিক্ষুগণ, আমি এইরূপ দিকে গমনেও আনন্দিত, শুধুমাত্র চিন্তা করিতে নহে। আমি তাহাদের ব্যাপারে এই সিদ্ধান্তেই উপনীত হইয়াছি। ওই সকল আয়ুষ্মানগণ নিশ্চয়ই এই তিনটি বিষয় পরিত্যাগ করিয়াছে এবং এই তিনটি বিষয় অভ্যাসে পরিণত করিয়াছে।

৩. গৌতমক চৈত্য সূত্র
১২৬. “এক সময় ভগবান বৈশালীর গৌতম চৈত্যে অবস্থান করিতেছিলেন। তখন ভগবান ভিক্ষুগণকে আহবান করিলেন, “ভিক্ষুগণ!” “হ্যাঁ প্রভু” বলে ভিক্ষুগণ উত্তর দিলেন। ভগবান বলেন, “ভিক্ষুগণ, আমি পুরোপুরি উপলব্ধি করিয়া (জানিয়া) ধর্মদেশনা করি, না জানিয়া নহে। আমি সনিদান (পারস্পরিক কারণসহ) ধর্মদেশনা করি, অদ্ভুত ব্যাপার ভিন্ন নহে। যেহেতু আমি তদ্রূপ করি আমার উপদেশ দানের পশ্চাতে উপযুক্ত কারণ নিহিত। তোমরা আনন্দিত, সন্তুষ্ট হইতে পার। তোমরা এই ধারণায় সন্তুষ্ট হইতে পার-সম্যকসম্বুদ্ধ ভগবান। ভগবানের ধর্ম সুন্দরভাবে ব্যাখ্যাত। সংঘ সুপথে প্রতিপন্ন।” ভগবান এইরূপ বলেন। ভিক্ষুগণ সন্তুষ্ট হইয়া ভগবানের ভাষণকে অভিনন্দন জানান। অধিকন্তু, যখন এই অভিমত বিঘোষিত হয় তখন সহস্র লোকধাতু (পৃথিবী) কম্পিত হইল।”

৪. ভরণ্ডু কালাম সূত্র
১২৭. ১. “এক সময় ভগবান কোশলে বিচরণ করিতে করিতে কপিলবাস্তুতে উপনীত হইয়াছেন। সুতরাং মহানাম শাক্য ভগবানকে দর্শন করিতে যান। তাঁহার নিকট আসিয়া তাঁহাকে অভিবাদন করিয়া একপ্রান্তে স্থিত হইলেন। একপ্রান্তে স্থিত মহানাম শাক্যকে ভগবান বললেন, “মহানাম, গমন করুন এবং অদ্য এক রাত্রি অবস্থানের জন্য আমার জন্য আবাস দেখুন।” “ভন্তে, উত্তম” মহানাম শাক্য উত্তর দেন এবং কপিলবাস্তু গমন করেন, সেখানে যদিও তিনি সহস্র স্থান অনুসন্ধান করিয়া উপযুক্ত কোনো আবাস পাইলেন না যেখানে ভগবান সেই রাত্রি অতিবাহিত করেন। সুতরাং তিনি ভগবানের নিকট প্রত্যাবর্তন করেন এবং বলেন :

২. “ভন্তে, ভগবান অদ্য রাত্রি যাপন করিতে পারেন সেইরূপ উপযুক্ত আবাস নাই। কিন্তু ভন্তে, ভরণ্ডুতে কালাম নামে ভগবানের এক পুরাতন সব্রহ্মচারী আছেন। ভগবন, রাত্রি তাঁহার আশ্রমে অবস্থান করুন।” “তাহা হইলে মহানাম, গমন করুন। আমার জন্য তথায় একটি মাদুর প্রজ্ঞাপিত করুন।” “উত্তম ভন্তে,” মহানাম শাক্য উত্তর দিলেন এবং ভরণ্ডুতে কালামের আশ্রমে গিয়া উপস্থিত হন। উপস্থিত হইয়া তিনি একটি মাদুর প্রজ্ঞাপিত করিয়া, পা ধোয়ার জল রাখিয়া ভগবানের নিকট প্রত্যাবর্তন করেন। তিনি ভগবানকে বলেন, “ভন্তে, মাদুর প্রজ্ঞাপিত হইয়াছে। পা ধোয়ার জল প্রস্তুত। ভগবান যাহা কাল উপযোগী মনে করেন তাহা করুন।”

৩. তৎপর ভগবান ভরণ্ডুতে কালামের আশ্রমে গমন করেন। সেখানে পৌঁছিয়া পাদ প্রক্ষালন করিয়া প্রজ্ঞাপিত আসনে উপবেশন করেন। মহানাম শাক্যের মনে এই চিন্তা উদিত হইল : এখন ভগবানের পরিচর্যা করার সময় নহে। তিনি শ্রান্ত। আগামীকল্য আমি তাঁহাকে পরিচর্যা করিব। সুতরাং তিনি ভগবানকে অভিবাদন করিয়া প্রদক্ষিণ করিয়া চলিয়া গেলেন। অতঃপর রাত্রির অবসানে মহানাম শাক্য ভগবানের নিকট উপস্থিত হন। উপস্থিত হইয়া ভগবানকে অভিবাদন করিয়া একপ্রান্তে উপবেশন করেন। একপ্রান্তে উপবিষ্ট মহানাম শাক্যকে ভগবান বলেন :

৪. “মহানাম, এই তিন প্রকার শাস্তা (শিক্ষক) জগতে বিদ্যমান। কী কী? মহানাম, একজন শাস্তা ইন্দ্রিয় কামনা ভালোভাবে জানিয়া প্রজ্ঞাপিত করেন, কিন্তু রূপ কিংবা বেদনা জানিয়া নহে। মহানাম, কোনো শিক্ষক কাম এবং রূপ ভালোভাবে জানিয়া প্রজ্ঞাপিত (প্রচার) করেন; কিন্তু বেদনা নহে। আবার কোনো কোনো শিক্ষক কাম বিষয়, রূপ, বেদনা ভালোভাবে জ্ঞাত হইয়া প্রজ্ঞাপিত করেন। এই তিন ধরনের শাস্তা জগতে দেখা যায়। মহানাম, এই তিনটির মধ্যে উপসংহার কি এক ও অভিন্ন অথবা ইহা পৃথক?”

৫. এই কথার উপর ভরণ্ডুর কালাম মহানাম শাক্যকে বলেন, “মহানাম, বলুন, ইহা এক ও অভিন্ন।” এইরূপ বলা হইলে ভগবান মহানাম শাক্যকে বলেন, “মহানাম, বলুন ইহা পৃথক।” দ্বিতীয়বারও ভরণ্ডুর কালাম মহানাম শাক্যকে বলেন, “মহানাম, বলুন ইহা এক ও অভিন্ন।” দ্বিতীয়বারও ভগবান মহানাম শাক্যকে বলেন, মহানাম, বলুন পার্থক্য আছে।” তৃতীয়বারও প্রত্যেকে একই কথা বলেন।

৬. অতঃপর ভরণ্ডুর কালামের মনে এই চিন্তার উদ্রেক হইল : একজন মহৎ ব্যক্তিত্বসম্পন্ন ব্যক্তি মহানাম শাক্যের উপস্থিতিতেই আমি যে তৃতীয়বারও শ্রমণ গৌতম কর্তৃক নিন্দিত হইলাম।” আমার উচিত কপিলবাস্তু ত্যাগ করা। সুতরাং ভরণ্ডু কালাম কপিলবাস্তু ত্যাগ করিলেন, পুনঃ আসিলেন না।”

৫. হত্থক সূত্র
১২৮. ১. “এক সময় ভগবান শ্রাবস্তীর জেতবনে অনাথপিণ্ডিকের বিহারে অবস্থান করিতেছিলেন। অতঃপর দেবপুত্র হত্থক রাত্রির শেষভাগে দেহের মহাপ্রভায় জেতবন উদ্ভাসিত করিয়া ভগবানের নিকট উপস্থিত হন। উপস্থিত হইয়া তিনি চিন্তা করিলেন, আমি ভগবানের সম্মুখে দাঁড়াইব না। কিন্তু তিনি দমিয়া গেলেন, নিরাশ হইয়া পড়িলেন, অবিচল থাকিতে পারিলেন না। যেমন সর্পি বা তৈল বালির উপর পতিত হইলে বালিতে ডুবিয়া যায়, স্থির থাকে না তদ্রূপ দেবপুত্র হত্থক অটল থাকার চিন্তা করিয়া ভগবানের সম্মুখে অটল থাকিতে পারিলেন না, দমিয়া গেলেন, নিরাশ হইয়া পড়িলেন, অবিচল থাকিতে পারিলেন না।

২. তৎপর ভগবান দেবপুত্র হত্থককে বলেন, “হত্থক, বিশাল দেহাকার গঠন করুন।” “হ্যাঁ প্রভু, করিব,” হত্থক উত্তর দিলেন এবং যেইরূপ নির্দেশ দেওয়া হইল তদ্রূপ করিয়া ভগবানকে বন্দনা করিয়া একপ্রান্তে স্থিত হইলেন। একপ্রান্তে স্থিত দেবপুত্র হত্থককে ভগবান বলেন, “হত্থক, উত্তম, পূর্বে মনুষ্যাবস্থায় যেইরূপ করিয়াছিলেন এখন কি তদ্রূপ করিতে পারেন না?” “হ্যাঁ প্রভু, করিতে পারিব। কিন্তু এখন এমন বিষয়সমূহ কাজ করিতেছে যেইগুলি মনুষ্যকায়ে আমি অনুভব করিতে পারি নাই। যেমন ভন্তে, ভগবান এখন ভিক্ষু-ভিক্ষুণী, উপাসক-উপাসিকা, রাজা-মহামাত্য, তিত্থিয় শ্রাবক পরিবৃত হইয়া বাস করেন তদ্রূপ ভন্তে, আমি দেবপুত্র বেষ্টিত হইয়া বাস করি। ভন্তে, দূর হইতেও দেবপুত্রগণ এই বলিয়া আসে-আমরা দেবপুত্র হত্থক মুখ-নিঃসৃত ধর্মশ্রবণ করিব!” ভন্তে, তিনটি বিষয়ে আমার কখনো যথেষ্ট ছিল না। তিনটি বিষয়ে আমি দুঃখপূর্ণ মৃত্যুবরণ করি। কী কী? আমি কখনো ভগবানের দর্শন পাই নাই। আমি ইহার অনুশোচনা করিয়া মৃত্যুবরণ করি। আমি কখনো সত্যধর্ম শ্রবণ করি নাই। আমি ইহার অনুশোচনা করিয়া মৃত্যুবরণ করি। আমি কখনো সংঘসেবার সুযোগ পাই নাই। ইহার অনুশোচনা করিয়া মৃত্যুবরণ করি। এই তিনটি বিষয় ভন্তে। তৎপর তিনি এই গাথা ভাষণ করেন।

ভগবানকে দর্শন করিয়া, সংঘের সেবা করিয়া ও সদ্ধর্ম শ্রবণ করিয়া আমি কখনো পরিতৃপ্তি লাভ করিতে পারি নাই।

অধি (উচ্চতর) শীল শিক্ষা করিয়া, সদ্ধর্ম শ্রবণে রত থাকিয়া ও করুণা-মুদিতা-উপেক্ষা এই ত্রিবিধ ধর্মে অতৃপ্ত হইয়া হত্থক নামক দেবপুত্র অবিহ ব্রহ্মলোকে চলিয়া গিয়াছেন।

৬. কটুবিয় সূত্র
১২৯. ১. “এক সময় ভগবান বারাণসীর মৃগদাবে অবস্থান করিতেছিলেন। তৎপর ভগবান পূর্বাহ্ণ সময়ে চীবর পরিধান করিয়া পাত্র চীবর নিয়া বারাণসীতে পিণ্ডচারণের জন্য প্রবেশ করেন। ভগবান যখন গো-যোগপিলক্ষার নিকট পিণ্ডচারণে রত ছিলেন তখন জনৈক ভিক্ষুকে দেখিতে পান যাহার আনন্দ রিক্ত বাহ্যিক ইন্দ্রিয়ে, সমাধিহীন, অস্থির, অসমাহিত, বিভ্রান্ত চিত্ত, অসংযতেন্দ্রিয়। তাহাকে দেখিয়া ভগবান বলেন, “ওহে ভিক্ষু! ওহে ভিক্ষু! তুমি নিজেকে কটু সদৃশ করিও না। যে দূষিত এবং যাহা হইতে পঁচা মাংসের দুর্গন্ধ বাহির হয় তাহার উপর নিশ্চয়ই মক্ষিকা বসিবে এবং তাহাকে আক্রমণ করিবে। মক্ষিকাকুল এইরূপ না করিয়া ছাড়িবে না।”

২. তখন সেই ভিক্ষু এইভাবে বুদ্ধকর্তৃক উপদিষ্ট হইয়া সতর্ককৃত হইয়া গভীরভাবে সংবেগ প্রাপ্ত হইলেন। অতঃপর ভগবান বারাণসীতে পিণ্ডচারণ করিয়া পিণ্ডচারণ হইতে প্রত্যাবৃত্ত হইয়া পিণ্ডপাত গ্রহণ শেষে ভিক্ষুগণকে আহ্বান করিলেন, আমি পূর্বাহ্ণ সময়ে চীবর পরিধান করিয়া পাত্র চীবর নিয়া বারাণসীতে পিণ্ডচারণের জন্য প্রবেশ করি। ভগবান যখন গোযোগপিলক্ষার নিকট পিণ্ডচারণে রত ছিলেন তখন জনৈক ভিক্ষুকে দেখিতে পান যাহার আনন্দ রিক্ত বাহ্যিক ইন্দ্রিয়ে, সমাধিহীন, অস্থির, অসমাহিত, বিভ্রান্ত চিত্ত, অসংযতেন্দ্রিয়। তাহাকে দেখিয়া ভগবান বলেন, “ওহে ভিক্ষু! ওহে ভিক্ষু! তুমি নিজেকে কটু সদৃশ করিও না। যে দুষিত এবং যাহা হইতে পঁচা মাংসের দুর্গন্ধ বাহির হয় তাহার উপর নিশ্চয়ই মক্ষিকা বসিবে এবং তাহাকে আক্রমণ করিবে। মক্ষিকাকুল এইরূপ না করিয়া ছাড়িবে না।” তৎপর সেই ভিক্ষু এইভাবে আমাকর্তৃক সতর্ককৃত হইয়া গভীরভাবে সংবেগ প্রাপ্ত হইলেন।

৩. এইরূপ কথার পরিপ্রেক্ষিতে একজন ভিক্ষু ভগবানকে এইরূপ বলিলেন, “ভন্তে, দূষিত কী?” “পঁচা মাংসের দুর্গন্ধ কী?” “মক্ষিকা কাহারা?” “ওহে ভিক্ষু, লোভ, দ্বেষ (কটু সদৃশ), ঈর্ষা পঁচা মাংসের দুর্গন্ধ সদৃশ।” মন্দ, অহিতকর চিন্তা “মক্ষিকা” সদৃশ। যে দূষিত (লোভাভিভূত) এবং যাহা হইতে পঁচা মাংসের দুর্গন্ধ (ঈর্ষাযুক্ত) বাহির হয় তাহার উপর নিশ্চয়ই মক্ষিকা (মন্দ, অহিতকর চিন্তা) বসিবে এবং তাহাকে আক্রমণ করিবে। তাহারা এইরূপ না করিয়া ছাড়িবে না।

তাহার চিন্তন রাগ কেন্দ্রিভূত মক্ষিকা সদৃশ একত্রিত হইবে।

গলিত মাংসের দুর্গন্ধ সদৃশ ভিক্ষু দূষিত কলুষিত।

নির্বাণ হইতে সে বহু দূরে, দুঃখের ভাগী হয় সে।

গ্রামে বা বনে সেই ভিক্ষু ঘুরিয়া বেড়ায়,

নির্বোধ, বিহ্বল তাহা সদৃশ সাথি খুঁজিয়া পায় না,

মক্ষিকা (রাগ) দ্বারা পরিবৃত হয়।

কিন্তু যাঁহারা শীলে প্রতিষ্ঠিত, প্রশান্ত

প্রজ্ঞা দ্বারা উপশমে রত তাঁহারা সুখে বাস করেন,

তাঁহাদের মধ্যে রাগ মক্ষিকা বিনষ্ট হইয়াছে।”

৭. প্রথম অনুরুদ্ধ সূত্র
১৩০. ১. “তৎপর আয়ুষ্মান অনুরুদ্ধ ভগবান যেখানে ছিলেন সেখানে উপস্থিত হন। তৎপর আয়ুষ্মান অনুরুদ্ধ ভগবানকে বলেন, “ভন্তে, আমি ইহ জগতে বিশুদ্ধ দিব্যচক্ষু দ্বারা মনুষ্য দেহ অতিক্রম করিয়া দেখিতে পাই স্ত্রী জাতি কায়ভেদে মৃত্যুর পর অপায়-দুর্গতি বিনিপাত নরকে জন্ম ধারণ করিতেছে। ভন্তে, কী কী কারণে স্ত্রী জাতি এইরূপ জন্ম লাভ করে?”

২. “অনুরুদ্ধ, তিনটি গুণ প্রভাবে স্ত্রী জাতি কায়ভেদে মৃত্যুর পর অপায়-দুর্গতি বিনিপাত নরকে জন্ম ধারণ করিতেছে। ভন্তে, কী কী কারণে স্ত্রী জাতি এইরূপ জন্ম লাভ করে। কী কী? অনুরুদ্ধ, স্ত্রীজাতি পূর্বাহ্ণ সময়ে মাৎসর্য-মলযুক্ত চিত্তে গৃহে বাস করে। মধ্যাহ্ন সময়ে একজন স্ত্রীলোক ঈর্ষাযুক্ত চিত্তে গৃহে বাস করে। সায়াহ্ন সময়ে একজন স্ত্রীলোক কামরাগযুক্ত হইয়া গৃহে বাস করে। অনুরুদ্ধ, এই তিনটি গুণযুক্ত স্ত্রীলোক নরকে জন্মগ্রহণ করে।”

৮. দ্বিতীয় অনুরুদ্ধ সূত্র
১৩১. ১. “অতঃপর শ্রদ্ধেয় অনুরুদ্ধ শ্রদ্ধেয় সারিপুত্রকে দর্শনে উপস্থিত হন। উপস্থিত হইয়া আয়ুষ্মান সারিপুত্রের সাথে সৌহার্দ্য বিনিময় করেন। সৌহার্দ্য বিনিময়ের পর একপ্রান্তে উপবেশন করেন। এইভাবে উপবিষ্ট আয়ুষ্মান সারিপুত্রকে বলেন, “আবুসো সারিপুত্র, আমি ইহলোকে বিশুদ্ধ দিব্যচক্ষু দ্বারা মানব কায়া অতিক্রম করিয়া সহস্র লোক দেখিতে পাই। আমার বীর্য অটল। আমার স্মৃতি প্রতিষ্ঠিত। আমার দেহ প্রশান্ত, অবিচল। আমার চিত্ত সমাহিত, একাগ্র। তৎসত্ত্বেও আমার চিত্ত নির্লোভ নহে, আসব হইতে বিমুক্ত নহে।”

২. “আবুসো অনুরুদ্ধ, সহস্র লোকধাতু দর্শন ব্যাপারে আপনার উক্তি শুধুমাত্র আপনার অহমিকা। উৎসাহ এবং অবিচলতা সম্পর্কে উক্তি ঔদ্ধত্য মাত্র। আসক্তি হইতে আপনার চিত্তের অধিমুক্তি সম্পর্কে আপনার উক্তি উদ্বেগ মাত্র। আয়ুষ্মান অনুরুদ্ধ যদি এই তিনটি ধর্ম পরিত্যাগ করিতেন তাহা হইলে ইহা তাঁহার জন্য মঙ্গলকর হইত। এই সব বিষয় যদি চিন্তা না করিতেন, অমৃত (মৃত্যুহীন) ধাতুতে মন (চিত্ত) কেন্দ্রীভূত করিতেন তাহা তাঁহার জন্য মঙ্গলময় হইত।”

৩. সুতরাং পরবর্তী সময়ে আয়ুষ্মান অনুরুদ্ধ এই তিনটি অবস্থা পরিত্যাগ করেন, এইগুলিতে মনোযোগ দেন নাই কিন্তু অমৃত ধাতুতে তাঁহার মন কেন্দ্রীভূত করেন। ইহা আয়ুষ্মান অনুরুদ্ধ একাকী, নির্জনরত, অপ্রমত্ত, উৎসাহী, আগ্রহী ও উচ্চাকাঙ্ক্ষায় বাস করিয়া অতি শীঘ্রই সেই শ্রেষ্ঠ ব্রহ্মচর্য লাভ করেন যে জন্য কুলপুত্রগণ যথার্থই আগারিক জীবন পরিত্যাগ করিয়া অনাগারিক জীবন লাভ করেন। এমনকি তিনি ইহজীবনে ব্রহ্মচর্য যাপন শেষে স্বয়ং অভিজ্ঞা প্রত্যক্ষ করিয়া অবস্থান করেন। তিনি জানেন, “জন্ম ধ্বংস হইয়াছে, ব্রহ্মচর্য উদ্‌যাপিত, আমার করণীয় কৃত, আমার এইরূপ হওয়ার নহে।” শ্রদ্ধেয় অনুরুদ্ধ অর্হৎগণের অন্যতম হইলেন।”

৯. প্রতিচ্ছন্ন সূত্র
১৩২. ১. “ভিক্ষুগণ, এই তিনটি বিষয় গোপনে অনুশীলিত হয়, খোলাখুলি নহে। সেইগুলি কী কী? ভিক্ষুগণ, স্ত্রীজাতি গোপনে কাজ করে, খোলাখুলি নহে। ব্রাহ্মণেরা গোপনে মন্ত্রণা করে, প্রকাশ্যে নহে। মিথ্যাদৃষ্টিপরায়ণ ব্যক্তিগণ, গোপনে তাহাদের দৃষ্টি পোষণ করে, প্রকাশ্যে নহে। ভিক্ষুগণ, এই তিনটি বিষয় গোপনে কৃত, প্রকাশ্যে নহে।”

২. ভিক্ষুগণ, এই তিনটি বিষয় প্রকাশ্যভাবে সকলের জ্ঞাতে প্রকাশিত হয়, গোপনে নহে। কী কী? চন্দ্রের আলো সকলের জ্ঞাতে প্রকাশ্যভাবে প্রকাশিত হয়; গোপনে নহে। সূর্যের আলোও তদ্রুপ। তথাগত প্রবেদিত ধর্ম-বিনয় প্রকাশ্যভাবে সবার জ্ঞাতে প্রকাশিত হয়, গোপনে নহে। ভিক্ষুগণ, এই তিনটি বিষয় প্রকাশ্যভাবে সকলের জ্ঞাতে প্রকাশিত হয়, গোপনে নহে।”

১০. লেখ সূত্র
১৩৩. ১. “ভিক্ষুগণ, এই তিন প্রকার ব্যক্তি জগতে বিদ্যমান। কী কী? পাষাণ লেখ সদৃশ ব্যক্তি, মাটি সদৃশ ব্যক্তি, জল সদৃশ ব্যক্তি। ভিক্ষুগণ, পাষাণ লেখ সদৃশ ব্যক্তি কিরূপ? ভিক্ষুগণ, কোনো ব্যক্তি আছে যে সব সময় ক্রোধপরায়ণ। অধিকন্তু সেই ক্রোধ দীর্ঘস্থায়ী হয়। যেমন ভিক্ষুগণ, পাষাণে খোদাই লেখা বাতাস বা জল দ্বারা মোছা যায় না, চিরস্থায়ী হয়, তদ্রূপ ভিক্ষুগণ, তাহার ক্রোধ যাহা সব সময় বৃদ্ধি পাইতেছে তাহা দীর্ঘস্থায়ী হয়। ভিক্ষুগণ, এইরূপ ব্যক্তি পাষাণ লেখা সদৃশ বলিয়া অভিহিত হয়।

২. মাটি সদৃশ ব্যক্তি কিরূপ? ভিক্ষুগণ, একপ্রকার ব্যক্তি আছে যাহার ক্রোধ সব সময় বৃদ্ধি পায় কিন্ত তাহার ক্রোধ দীর্ঘস্থায়ী হয় না। যেমন ভিক্ষুগণ, মাটিতে লেখা অতি শীঘ্রই বাতাস বা জল দ্বারা মুছিয়া যায়, চিরস্থায়ী হয় না তদ্রূপ তাহার ক্রোধ বৃদ্ধি পায় কিন্তু তাহা দীর্ঘস্থায়ী হয় না। ভিক্ষুগণ, ইহাই মাটি সদৃশ ব্যক্তি বলিয়া অভিহিত।

৩. ভিক্ষুগণ, উদক লেখা সদৃশ ব্যক্তি কিরূপ? ভিক্ষুগণ, এক প্রকার ব্যক্তি আছে যে কর্কশভাবে, তীব্রভাবে, অভদ্রভাবে ভাষিত হলেও সহজে পুনর্মিলিত হয়, উপযোগী ও বন্ধুভাবাপন্ন হয়। যেমন ভিক্ষুগণ, জলে যাহা খোদিত হয় তাহা অতি শীঘ্র বিলীন হইয়া যায়, দীর্ঘস্থায়ী হয় না, তদ্রূপ কোনো কোনো ব্যক্তি আছে যে কর্কশভাবে, তীব্রভাবে, অভদ্রভাবে ভাষিত হলেও সহজে পুনর্মিলিত হয়, উপযোগী ও বন্ধুভাবাপন্ন হয়। ভিক্ষুগণ, এইরূপ ব্যক্তি জল লেখা সদৃশ বলিয়া অভিহিত। ভিক্ষুগণ, এই তিন প্রকার ব্যক্তি জগতে বিদ্যমান।”


 

১৪. ৪. যোদ্ধা বর্গ
১. যোদ্ধা সূত্র
১৩৪. ১. “ভিক্ষুগণ, তিনটি গুণসম্পন্ন যোদ্ধা রাজার যোগ্য। রাজকীয় সম্পত্তি, রাজার নিকট সম্পত্তি বলিয়া গণ্য। তিন গুণ কী কী? ভিক্ষুগণ, একজন যোদ্ধা দূর-ভেদক, একজন অক্ষণ (বিদ্যুৎ সদৃশ) ভেদী, আর একজন বহু বস্তু বিদ্ধকারী। এই তিনটি গুণসম্পন্ন যোদ্ধা রাজার যোগ্য। রাজকীয় সম্পত্তি, রাজার নিকট সম্পত্তি বলিয়া গণ্য।

২. তদ্রূপ ভিক্ষুগণ, তিনটি গুণসম্পন্ন একজন ভিক্ষু আহ্বানের যোগ্য, সম্মানের যোগ্য, দানের যোগ্য, অঞ্জলিযোগ্য, জগতে অনুত্তর (শ্রেষ্ঠ) পুণ্যক্ষেত্র। কী কী? এই ক্ষেত্রে একজন ভিক্ষু দূরভেদী, অক্ষণ ভেদী, বহু বস্তু বিদ্ধকারী বলিয়া পরিগণিত।

৩. কিভাবে একজন ভিক্ষু দূরভেদী হয়? ভিক্ষুগণ, একজন ভিক্ষু যাহা কিছু রূপ (বস্তু) তাহা অতীত বা বর্তমান বা ভবিষ্যৎ অভ্যন্তরীণ বা বাহ্যিক স্থূল বা সূক্ষ্ম, হীন বা উত্তম, দূরে বা নিকটে যাহাই হউক না কেন সংক্ষেপে যাহা সে প্রত্যক্ষ করে, প্রজ্ঞা দ্বারা যথাযথ দর্শন করে : ইহা আমার নহে, আমি নহি, ইহা আমার আত্মা নহে। অতীত হউক বা বর্তমান হউক বা ভবিষ্যৎ হউক যাহা কিছু বেদনা (অনুভূতি) স্থূল বা সূৰ্ম, হীন বা উত্তম, দূরে বা নিকটে-সবই বেদনা, সে বেদনাই প্রত্যক্ষ করে প্রজ্ঞা দ্বারা সম্যকভাবে দর্শন করে, ইহা আমার নহে। আমি নহি , আমার আত্মা নহে। অতীত হউক বা বর্তমান হউক বা ভবিষ্যৎ হউক যাহা কিছু সংজ্ঞা (উপলব্ধি) তাহা স্থূল বা সূৰ্ম, হীন বা উত্তম, দূরে বা নিকটে সবই সংজ্ঞা, সে সংজ্ঞাই প্রত্যক্ষ করে, প্রজ্ঞা দ্বারা সম্যকভাবে দর্শন করে : ইহা আমার নহে, আমি নহি, আমার আত্মা নহে। এইভাবে ভিক্ষুগণ, একজন ভিক্ষু দূরভেদী হয়।

৪. ভিক্ষুগণ, একজন ভিক্ষু কিভাবে অক্ষণ (বিদ্যুৎসম) ভেদী হয়? একজন ভিক্ষু যথার্থই জানে, ইহা দুঃখ, ইহা দুঃখ সমুদয়, ইহা দুঃখ নিরোধ, ইহা দুঃখ নিরোধের উপায়। এইভাবে সে অক্ষণ ভেদী হয়।

৫. ভিক্ষুগণ, কিভাবে একজন ভিক্ষু বহু বস্তুর বিদ্ধকারী হয়? ভিক্ষুগণ, একজন ভিক্ষু বিশাল অবিদ্যাস্কন্ধ বিদ্ধকারী করে। এইভাবে একজন ভিক্ষু বিশাল বস্তুর বিদ্ধকারী হয়। এইরূপে ভিক্ষুগণ, তিনটি গুণসম্পন্ন একজন ভিক্ষু আহ্বানের যোগ্য, সম্মানের যোগ্য, দানের যোগ্য, অঞ্জলিযোগ্য, জগতে অনুত্তর (শ্রেষ্ঠ) পুণ্যক্ষেত্র বলিয়া পরিগণিত।”

২. পরিষদ সূত্র
১৩৫. “ভিক্ষুগণ, এই তিন প্রকার পরিষদ। কী কী? লম্বা চওড়া কথায় শিক্ষিত পরিষদ, অনুসন্ধানে দক্ষ পরিষদ, যে পরিষদ ইহার ঝোঁক অনুসারে দক্ষ। ভিক্ষুগণ, এই তিন প্রকার পরিষদ।”

৩. মিত্র সূত্র
১৩৬. “ভিক্ষুগণ, তিনটি গুণযুক্ত একজন ব্যক্তি বন্ধু হিসেবে অনুসরণ যোগ্য। কী কী? ভিক্ষুগণ, একজন ভিক্ষু যাহা দেয় যাহা কষ্টে দিতে হয়, তাহা করে যাহা কষ্টে করিতে হয়, তাহা যাহা দুঃসহ। যদি তাহার এই তিনটি গুণ থাকে তাহা হইলে সে বন্ধু হিসেবে অনুসরণযোগ্য।”

৪. আবির্ভাব সূত্র
১৩৭. ১. “ভিক্ষুগণ, তথাগতের আবির্ভাব হউক বা না হউক, প্রকৃতির এই কার্য-কারণ নিয়ম, এই ধর্মনিয়ামতা বিদ্যমান থাকে যেমন, সকল সংস্কার (ইন্দ্রিয়গ্রাহ্য বস্তু) অনিত্য। এই ব্যাপারে তথাগত জ্ঞানদীপ্ত, তিনি তাহা উপলব্ধি করেন। এইরূপ জ্ঞাত হইয়া এবং উপলব্ধি করিয়া তিনি দেশনা করেন, শিক্ষা দেন, স্পষ্ট করেন, প্রদর্শন করেন, উন্মুক্ত করেন, ব্যাখ্যা করেন, পরিজ্ঞাত করেন-সকল সংস্কার অনিত্য।”

২. “ভিক্ষুগণ, তথাগতের আবির্ভাব হউক বা না হউক, প্রকৃতির এই কার্য-কারণ নিয়ম, এই ধর্মনিয়ামতা বিদ্যমান থাকে যেমন, সকল সংস্কার দুঃখ। এই ব্যাপারে তথাগত জ্ঞানদীপ্ত, তিনি তাহা উপলব্ধি করেন। এইরূপ জ্ঞাত হইয়া এবং উপলব্ধি করিয়া তিনি দেশনা করেন, শিক্ষা দেন, স্পষ্ট করেন, প্রদর্শন করেন, উন্মুক্ত করেন, ব্যাখ্যা করেন, পরিজ্ঞাত করেন-সকল সংস্কার দুঃখ।”

৩. “ভিক্ষুগণ, তথাগতের আবির্ভাব হউক বা না হউক, প্রকৃতির এই কার্য-কারণ নিয়ম, এই ধর্মনিয়ামতা বিদ্যমান থাকে যেমন, সকল সংস্কার অনাত্ম। এই ব্যাপারে তথাগত জ্ঞানদীপ্ত, তিনি তাহা উপলব্ধি করেন। এইরূপ জ্ঞাত হইয়া এবং উপলব্ধি করিয়া তিনি দেশনা করেন, শিক্ষা দেন, স্পষ্ট করেন, প্রদর্শন করেন, উন্মুক্ত করেন, ব্যাখ্যা করেন, পরিজ্ঞাত করেন-সকল সংস্কার অনাত্ম।”

৫. কেশকম্বল সূত্র
১৩৮. ১. “যেমন ভিক্ষুগণ, কেশ কম্বল সকল প্রকার তন্তু বস্ত্রের মধ্যে সব চাইতে নিকৃষ্ট যেহেতু ভিক্ষুগণ, ঠাণ্ডা আবহাওয়ায় কেশ কম্বল ঠান্ডা হয়, গরম আবহাওয়ায় গরম হয়, দুর্বর্ণ, দুর্গন্ধ এবং স্পর্শ হয় নিরানন্দময়। তদ্রূপ ভিক্ষুগণ, শ্রমণদের যত প্রকার মতবাদ আছে তন্মধ্যে মক্ষলীবাদ সর্বনিকৃষ্ট। ভিক্ষুগণ, অজ্ঞানী মক্ষলী এইরূপ মতবাদ প্রচার করেন-কর্ম নাই, কার্য নাই, করার বীর্য (কর্মশক্তি) নাই।

২. ভিক্ষুগণ, অতীতে যে সকল অর্হৎ ভগবান সম্যকসম্বুদ্ধ ছিলেন তাঁহারা সবাই কর্মবাদী, ক্রিয়াবাদী ও বীর্যবাদী হইবেন। কিন্তু ভিক্ষুগণ, মূর্খ মক্ষলী এই সমস্ত বাদ পরিত্যাগ করেন এবং প্রবর্তন করেন এই মতবাদ : কর্ম নাই, ক্রিয়া নাই, বীর্য নাই।

৩. ভিক্ষুগণ, ভবিষ্যতেও যে সকল অর্হৎ ভগবান সম্যকসম্বুদ্ধ হইবেন তাঁহারা সবাই কর্মবাদী, ক্রিয়াবাদী ও বীর্যবাদী হইবেন। কিন্তু ভিক্ষুগণ, মূর্খ মক্ষলী এই সমস্ত বাদ পরিত্যাগ করেন এবং প্রবর্তন করেন এই মতবাদ : কর্ম নাই, ক্রিয়া নাই, বীর্য নাই।

ভিক্ষুগণ, আমি যিনি অর্হৎ ভগবান সম্যকসম্বুদ্ধ সেই আমিও কর্মবাদী, ক্রিয়াবাদী, বীর্যবাদী। আমাকেও মূর্খ পুরুষ মক্ষলী বর্জন করিয়াছেন-কর্ম নাই, ক্রিয়া নাই, বীর্য নাই, এই মতবাদ দ্বারা।

৪. যেমন ভিক্ষুগণ, নদীমুখে একজন লোক বহু মৎস্যের ক্ষতি, দুঃখ, দুর্দশা এবং ধ্বংসের জন্য ফাঁদ পাতে তদ্রূপ ভিক্ষুগণ, মূর্খ পুরুষ মক্ষলী বহু লোকের ক্ষতি, দুঃখ, দুর্দশা এবং ধ্বংসের জন্য মনুষ্য ফাঁদ পাতেন বলিয়া মনে হয়।”

৬. সম্পদ সূত্র
১৩৯. “ভিক্ষুগণ, এই তিন প্রকার সম্পদ। কী কী? শ্রদ্ধাসম্পদ, শীলসম্পদ, প্রজ্ঞাসম্পদ। এই তিন সম্পদ।”

৭. বৃদ্ধি সূত্র
১৪০. “ভিক্ষুগণ, এই তিন প্রকার বৃদ্ধি। কী কী? শ্রদ্ধাবৃদ্ধি, শীলবৃদ্ধি, প্রজ্ঞাবৃদ্ধি। এই প্রকার বৃদ্ধি।”

৮. অশ্ব-শাবক সূত্র
১৪১. ১. “ভিক্ষুগণ, আমি তোমাদিগকে অশ্বের মধ্যে তিন প্রকার অশ্বশাবক এবং মানবের মধ্যে তিন প্রকার মনুষ্য শাবকের বিষয় শিক্ষা দিব। তোমরা শ্রবণ কর, আগ্রহ-সহকারে মনঃসংযোগ কর, আমি ভাষণ করিব।” ভিক্ষুগণ, “হ্যাঁ ভন্তে,” বলিয়া ভগবানকে উত্তর দেন। ভগবান বলেন, “ভিক্ষুগণ, অশ্বদের তিন শাবক কিরূপ? কোনো কোনো অশ্বশাবক গতিবান কিন্তু বর্ণসম্পন্ন নহে, উত্তম সামঞ্জস্যপূর্ণ নহে। কোনো কোনো অশ্বশাবক এই তিনটি গুণেই গুণান্বিত। ভিক্ষুগণ, এই তিন প্রকার অশ্বশাবক। ভিক্ষুগণ, মনুষ্যদের মধ্যে তিন প্রকার শাবক কিরূপ? ভিক্ষুগণ, কোনো কোনো যুবক একইভাবে অনুরূপ গুণসম্পন্ন।

২. ভিক্ষুগণ, কিভাবে একজন যুবক গতিসম্পন্ন কিন্তু বর্ণসম্পন্ন ও উত্তম সামঞ্জস্যপূর্ণ নহে? ভিক্ষুগণ, ভিক্ষু যথার্থই জানে, ইহা দুঃখ, ইহা দুঃখ সমুদয়, ইহা দুঃখ নিরোধ, ইহা দুঃখ নিরোধের উপায়। আমি এই প্রভেদকে তাহার “গতি” বলিয়া অভিহিত করি। কিন্তু যদি সে অতিরিক্ত ধর্ম ও অতিরিক্ত বিনয় সম্পর্কে কোনো প্রশ্ন জিজ্ঞাসিত হয় তাহা হইলে সে ইতস্তত করে, প্রশ্নের সমাধান করিতে পারে না। আমি এই ব্যর্থতাকে তাহার “বর্ণহীনতা” বলিয়া অভিহিত করি। মনে কর যে সে পিণ্ডপাত-শয্যাসন-ভৈষজ্য-পরিষ্কার লাভে ব্যর্থ, আমি ইহাকে তাহার “উত্তম সামঞ্জস্যহীনতা” বলিয়া অভিহিত করি। এইভাবে ভিক্ষুগণ, মানবের মধ্যে গতিসম্পন্ন শাবক ও বর্ণহীনতা, উত্তম সামঞ্জস্যহীনতা প্রত্যক্ষ করি।

৩. ভিক্ষুগণ, কিভাবে একজন যুবক গতিসম্পন্ন ও বর্ণসম্পন্ন কিন্তু সামঞ্জস্য বিহীন? ভিক্ষুগণ, একজন ভিক্ষু যথার্থই জানে, ইহা দুঃখ, ইহা দুঃখ সমুদয়, ইহা দুঃখ নিরোধ, ইহা দুঃখ নিরোধের উপায়। আমি ইহাকে তাহার “গতি” বলিয়া অভিহিত করি। যখন সে অভিধর্ম ও অভিবিনয় সম্পর্কে প্রশ্ন জিজ্ঞাসিত হয় সে ইহা সমাধান করে, ইতস্তত করে না। আমি ইহাকে তাহার “বর্ণ” বলিয়া অভিহিত করি। তথাপি সে চীবর-পিণ্ডপাত-শয্যাসন-ভৈষজ্য-পরিষ্কার লাভে ব্যর্থ। আমি ইহাকে তাহার “সামঞ্জস্যহীনতা” বলিয়া অভিহিত করি। এইভাবে ভিক্ষুগণ, মনুষ্য শাবক গতিসম্পন্ন, বর্ণসম্পন্ন ও উত্তম সামঞ্জস্যপূর্ণ নহে।

৪. ভিক্ষুগণ, কিভাবে একজন ভিক্ষু সকল গুণে গুণান্বিত? ভিক্ষুগণ, ভিক্ষু যথার্থই জানে, ইহা দুঃখ, ইহা দুঃখ সমুদয়, ইহা দুঃখ নিরোধ, ইহা দুঃখ নিরোধের উপায়। আমি ইহাকে তাহার “গতি” বলিয়া অভিহিত করি। যখন সে অভিধর্ম ও অভিবিনয় সম্পর্কে প্রশ্ন জিজ্ঞাসিত হয় সে ইহা সমাধান করে, ইতস্তত করে না। আমি ইহাকে তাহার “বর্ণ” বলিয়া অভিহিত করি। সে চীবর-পিণ্ডপাত-শয্যাসন-ভৈষজ্য-পরিষ্কার লাভী হয়। আমি ইহাকে তাহার “সামঞ্জস্যপূর্ণতা” বলিয়া অভিহিত করি। এইভাবে ভিক্ষুগণ, পুরুষ গতিসম্পন্ন, বর্ণসম্পন্ন ও উত্তম সামঞ্জস্যপূর্ণ হয়। ভিক্ষুগণ, এইগুলি পুরুষের মধ্যে তিন প্রকার শাবক।”

৯. অস্স পরস্স সূত্র
১৪২. ১. “ভিক্ষুগণ, আমি তোমাদিগকে অশ্বের মধ্যে তিন প্রকার সুমার্জিত অশ্ব এবং মানবের মধ্যে তিন প্রকার সুমার্জিত মানব সম্পর্কে দেশনা করিব। তোমরা শ্রবণ কর, মনোযোগ-সহকারে শ্রবণ কর, আমি দেশনা করিব।” ভিক্ষুগণ, “হ্যাঁ ভন্তে,” বলিয়া উত্তর দিলেন। ভগবান বলেন, “ভদ্র” অশ্ব কীরূপ? ভিক্ষুগণ, আমি তোমাদিগকে অশ্বের মধ্যে তিন প্রকার অশ্ব শাবক এবং মানবের মধ্যে তিন প্রকার মনুষ্য শাবকের বিষয় শিক্ষা দিব। তোমরা শ্রবণ কর, আগ্রহ-সহকারে মনঃসংযোগ কর, আমি ভাষণ করিব।” ভিক্ষুগণ “হ্যাঁ ভন্তে,” বলিয়া ভগবানকে উত্তর দেন। ভগবান বলেন, “ভিক্ষুগণ, অশ্বদের তিন শাবক কিরূপ? কোনো কোনো অশ্বশাবক গতিবান কিন্তু বর্ণ সম্পন্ন নহে, উত্তম সামঞ্জস্যপূর্ণ নহে। কোনো কোনো অশ্বশাবক এই তিনটি গুণেই গুণান্বিত। ভিক্ষুগণ, এই তিন প্রকার অশ্বশাবক। ভিক্ষুগণ, মনুষ্যদের মধ্যে তিন প্রকার শাবক কিরূপ? ভিক্ষুগণ, কোনো কোনো যুবক একইভাবে অনুরূপ গুণসম্পন্ন।

২. ভিক্ষুগণ, ত্রিবিধ সুমার্জিত মানব গতিসম্পন্ন কিন্তু বর্ণসম্পন্ন ও সামঞ্জস্যপূর্ণ নহে। কেহ কেহ গতিসম্পন্ন, বর্ণসম্পন্ন কিন্তু সামঞ্জস্যপূর্ণ নহে। পুনঃ ভিক্ষুগণ, কোনো কোনো সুমার্জিত মানব তিনটি গুণেই গুণান্বিত।

৩. ভিক্ষুগণ, কোন প্রকার সুমার্জিত মানব গতিসম্পন্ন কিন্তু বর্ণসম্পন্ন ও সামঞ্জস্যপূর্ণ নহে? ভিক্ষুগণ, একজন ভিক্ষু পঞ্চ সংযোজন (বন্ধন) যেইগুলি নীচতর জগতে আবদ্ধ করিয়া রাখে। সেইগুলি ধ্বংস করিয়া আপনা আপনি জাত হয়, তথা হইতে পরিনির্বাণ লাভ করে। সে সেখান হইতে আর প্রত্যাবর্তন করে না। আমি ইহাকে তাহার “গতি” বলিয়া অভিহিত করি। যদি সে কোন প্রশ্ন জিজ্ঞাসিত হয়, অভিধর্ম এবং অভিবিনয় সম্পর্কে সে ইতস্তত করে। সমাধান করিতে পারে না। আমি ইহাকে তাহার “বর্ণহীনতা” বলিয়া অভিহিত করি। মনে কর যে সে চীবর-পিণ্ডপাত-শয্যাসন-ভৈষজ্য-পরিষ্কার লাভে ব্যর্থ, আমি ইহাকে তাহার “উত্তম সামঞ্জস্যহীনতা” বলিয়া অভিহিত করি। এইভাবে ভিক্ষুগণ, মানবের মধ্যে গতিসম্পন্ন শাবক ও বর্ণহীনতা, উত্তম সামঞ্জস্যহীনতা প্রত্যক্ষ করি।

৪. ভিক্ষুগণ, কিভাবে সুমার্জিত মানব গতিসম্পন্ন ও বর্ণসম্পন্ন হয়, সামঞ্জস্যপূর্ণ হয় না? ভিক্ষুগণ, একজন ভিক্ষু পঞ্চ সংযোজন (বন্ধন) যেইগুলি নীচতর জগতে আবদ্ধ করিয়া রাখে, যেইগুলি ধ্বংস করিয়া আপনা আপনি জাত হয়, তথা হইতে পরিনির্বাণ লাভ করে। সে সেখান হইতে আর প্রত্যাবর্তন করে না। আমি ইহাকে তাহার “গতি” বলিয়া অভিহিত করি। যদি সে কোনো প্রশ্ন জিজ্ঞাসিত হয়, অভিধর্ম এবং অভিবিনয় সম্পর্কে প্রশ্ন জিজ্ঞাসিত হয়, সে ইহা সমাধান করিতে পারে, ইতস্তত করে না। আমি ইহাকে তাহার “বর্ণ” বলিয়া অভিহিত করি। তবুও সে চীবর-পিণ্ডপাত-শয্যাসন-ভৈষজ্য-পরিষ্কার লাভ করে না। আমি ইহাকে তাহার “সামঞ্জস্যপূর্ণতা” বলিয়া অভিহিত করি। এইভাবে ভিক্ষুগণ, মানুষ গতিসম্পন্ন ও বর্ণসম্পন্ন হয় কিন্তু সামঞ্জস্যপূর্ণ নহে।

৫. ভিক্ষুগণ, কিভাবে মানুষ গতিসম্পন্ন, বর্ণসম্পন্ন ও সামঞ্জস্যপূর্ণ হয়? ভিক্ষুগণ, একজন ভিক্ষু পঞ্চ সংযোজন (বন্ধন) সেইগুলি নীচতর জগতে আবদ্ধ করিয়া রাখে। সেইগুলি ধ্বংস করিয়া আপনা আপনি জাত হয়, তথা হইতে পরিনির্বাণ লাভ করে। সে সেখান হইতে আর প্রত্যাবর্তন করে না। আমি ইহাকে তাহার “গতি” বলিয়া অভিহিত করি। যদি সে কোন প্রশ্ন জিজ্ঞাসিত হয়, যদি সে অভিধর্ম এবং অভিবিনয় সম্পর্কে প্রশ্ন জিজ্ঞাসিত হয়, সে ইহা সমাধান করিতে পারে, ইতস্তত করে না। আমি ইহাকে তাহার “বর্ণ” বলিয়া অভিহিত করি। তবুও সে চীবর-পিণ্ডপাত-শয্যাসন-ভৈষজ্য-পরিষ্কার লাভ করে। আমি ইহাকে তাহার সামঞ্জস্যপূর্ণতা বলিয়া অভিহিত করি। এইভাবে ভিক্ষুগণ, সে তিনটি গুণসম্পন্ন হয়। ভিক্ষুগণ, এইরূপই তিন প্রকার সুমার্জিত মানব।”

১০. অস্‌সজানীয় সূত্র
১৪৩. “ভিক্ষুগণ, আমি তোমাদিগকে তিনটি উৎকৃষ্ট দক্ষ অশ্ব এবং তিনজন দক্ষ উৎকৃষ্ট মানব সম্পর্কে শিক্ষা প্রদান করিব। তোমরা মনোযোগ-সহকারে শ্রবণ কর, আমি ভাষণ করিতেছি।” “হ্যাঁ ভন্তে,” বলিয়া ভিক্ষুগণ, ভগবানকে উত্তর দিলেন। ভগবান বলেন, ভিক্ষুগণ, তিন প্রকার দক্ষ অশ্ব কিরূপ? ভিক্ষুগণ, কোনো কোনো দক্ষ অশ্ব গতিসম্পন্ন, বর্ণসম্পন্ন এবং সুসামঞ্জস্যপূর্ণ। ভিক্ষুগণ, উৎকৃষ্ট দক্ষ অশ্ব এই তিন প্রকারই। ভিক্ষুগণ, তিনজন উৎকৃষ্ট দক্ষ মানব কিরূপ? ভিক্ষুগণ, কোনো কোনো ভদ্র দক্ষ অশ্ব গতিসম্পন্ন, বর্ণসম্পন্ন এবং সুসামঞ্জস্যপূর্ণ। ভিক্ষুগণ, উৎকৃষ্ট দক্ষ অশ্ব এই তিন প্রকারই। ভিক্ষুগণ, তিনজন উৎকৃষ্ট দক্ষ মানব কিরূপ? ভিক্ষুগণ, আমি তোমাদিগকে অশ্বের মধ্যে তিন প্রকার অশ্বশাবক এবং মানবের মধ্যে তিন প্রকার মনুষ্য-শাবকের বিষয় শিক্ষা দিব। তোমরা শ্রবণ কর, আগ্রহ-সহকারে মনঃসংযোগ কর, আমি ভাষণ করিব।” ভিক্ষুগণ, “হ্যাঁ ভন্তে,” বলিয়া ভগবানকে উত্তর দেন। ভগবান বলেন, “ভিক্ষুগণ, অশ্বদের তিন শাবক কিরূপ? কোনো কোনো অশ্বশাবক গতিবান কিন্তু বর্ণসম্পন্ন নহে, উত্তম সামঞ্জস্যপূর্ণ নহে। কোনো কোনো অশ্বশাবক এই তিনটি গুণেই গুণান্বিত। ভিক্ষুগণ, এই তিন প্রকার অশ্বশাবক। ভিক্ষুগণ, মনুষ্যদের মধ্যে তিন প্রকার শাবক কিরূপ? ভিক্ষুগণ, কোনো কোনো যুবক একইভাবে অনুরূপ গুণসম্পন্ন। ত্রিবিধ সুমার্জিত মানব গতিসম্পন্ন কিন্তু বর্ণসম্পন্ন ও সামঞ্জস্যপূর্ণ নহে। কেহ কেহ গতিসম্পন্ন, বর্ণসম্পন্ন কিন্তু সামঞ্জস্যপূর্ণ নহে। পুনঃ ভিক্ষুগণ, কোনো কোনো সুমার্জিত মানব তিনটি গুণেই গুণান্বিত। এইভাবে ভিক্ষুগণ, কোনো কোনো উৎকৃষ্ট দক্ষ মানব গতিসম্পন্ন, বর্ণস্পন্ন ও সুসামঞ্জস্যপূর্ণ। ভিক্ষুগণ, কিভাবে একজন উৎকৃষ্ট দক্ষ মানব তিনভাবে প্রতিভাদীপ্ত? ভিক্ষুগণ, কোনো কোনো ভিক্ষু আসক্তি ক্ষয় করিয়া অনাসব চিত্তবিমুক্তি ও প্রজ্ঞাবিমুক্তি উপলব্ধি করে, ইহজীবনেই স্বয়ং অভিজ্ঞা দ্বারা প্রত্যক্ষ করিয়া অবস্থান করে। আমি ইহাকে তাহার “গতি” বলিয়া অভিহিত করি। অভিধর্ম ও অভিবিনয় সম্পর্কে কোনো প্রশ্ন জিজ্ঞাসিত হইলে সে ইহা সমাধান করে, ইতস্তত করে না। আমি ইহাকে তাহার “বর্ণ” বলিয়া অভিহিত করি। তদ্রূপ সে চীবর-পিণ্ডপাত-শয্যাসন-ভৈষজ্য-পরিষ্কার লাভ করে। আমি ইহাকে তাহার “সুসামঞ্জস্যপূর্ণতা” বলিয়া অভিহিত করি। এইভাবে ভিক্ষুগণ, একজন উৎকৃষ্ট দক্ষ মানব এই তিনটি প্রতিভাদীপ্ত গতিসম্পন্ন, বর্ণসম্পন্ন ও সুসামঞ্জস্যপূর্ণ হয়। এই তিন প্রকারই উৎকৃষ্ট দক্ষ মানব।”

১১. প্রথম মোরনিবাপ সূত্র
১৪৪. “এক সময় ভগবান রাজগৃহের মোরনিবাপে অবস্থান করিতেছিলেন। তখন ভগবান ভিক্ষুদিগকে আহ্বান করিলেন। আহ্বান করিয়া ভিক্ষুগণকে ভগবান এইরূপ বলেন, ভিক্ষুগণ, তিনটি গুণসম্পন্ন একজন ভিক্ষু সম্পূর্ণরূপে দক্ষ, সম্পূর্ণরূপে আসক্তি হইতে বিমুক্তিলাভী, পুরোপুরি ব্রহ্মচর্য যাপন করিয়াছে, পুরোপুরি গন্তব্যস্থলে পৌঁছিয়াছে, সে দেব-মনুষ্যের মধ্যে সর্বোত্তম। তিন গুণ কী কী? অশৈক্ষ্য (পারদর্শী, অর্হতের) শীলস্কন্ধ, অশৈক্ষ্য সমাধিস্কন্ধ, অশৈক্ষ্য প্রজ্ঞাস্কন্ধ। ভিক্ষুগণ, এই তিনটি গুণে প্রতিভাদীপ্ত একজন ভিক্ষু সম্পূর্ণরূপে দক্ষ, সম্পূর্ণরূপে আসক্তি হইতে বিমুক্তিলাভী, পুরোপুরি ব্রহ্মচর্য যাপন করিয়াছে, পুরোপুরি গন্তব্যস্থলে পৌঁছিয়াছে, সে দেব-মনুষ্যের মধ্যে সর্বোত্তম।”

১২. দ্বিতীয় মোরনিবাপ সূত্র
১৪৫. “ভিক্ষুগণ, তিনটি গুণে একজন ভিক্ষু সম্পূর্ণরূপে দক্ষ, সম্পূর্ণরূপে আসক্তি হইতে বিমুক্তিলাভী, পুরোপুরি ব্রহ্মচর্য যাপন করিয়াছে, পুরোপুরি গন্তব্য স্থলে পৌঁছিয়াছে, সে দেব-মনুষ্যের মধ্যে সর্বোত্তম। তিনটি গুণ কী কী? ঋদ্ধি প্রাতিহার্য (অলৌকিক শক্তি), অদেশনা প্রাতিহার্য (চিত্ত জানার আশ্চর্য ব্যাপার), অনুশাসন প্রাতিহার্য (শিক্ষার আশ্চর্য ব্যাপার)। ভিক্ষুগণ, এই তিনটি গুণে প্রতিভাদীপ্ত একজন ভিক্ষু সম্পূর্ণরূপে দক্ষ, সম্পূর্ণরূপে আসক্তি হইতে বিমুক্তিলাভী, পুরোপুরি ব্রহ্মচর্য যাপন করিয়াছে, পুরোপুরি গন্তব্যস্থলে পৌঁছিয়াছে, সে দেব-মনুষ্যের মধ্যে সর্বোত্তম।”

১৩. তৃতীয় মোরনিবাপ সূত্র
১৪৬. “ভিক্ষুগণ, তিনটি গুণে প্রতিভাদীপ্ত একজন ভিক্ষু সম্পূর্ণরূপে দক্ষ, সম্পূর্ণরূপে আসক্তি হইতে বিমুক্তিলাভী, পুরোপুরি ব্রহ্মচর্য যাপন করিয়াছে, পুরোপুরি গন্তব্য স্থলে পৌঁছিয়াছে, সে দেব-মনুষ্যের মধ্যে সর্বোত্তম। কী কী? সম্যক দৃষ্টি, সম্যক জ্ঞান, সম্যক বিমুক্তি। ভিক্ষুগণ, এই তিনটি গুণে প্রতিভাদীপ্ত একজন ভিক্ষু সম্পূর্ণরূপে দক্ষ, সম্পূর্ণরূপে আসক্তি হইতে বিমুক্তিলাভী, পুরোপুরি ব্রহ্মচর্য যাপন করিয়াছে, পুরোপুরি গন্তব্য স্থলে পৌঁছিয়াছে, সে দেব-মনুষ্যের মধ্যে সর্বোত্তম।”


 

১৫. ৫. মঙ্গল বর্গ
১. অকুশল সূত্র
১৪৭. “ভিক্ষুগণ, তিনটি বিষয়যুক্ত একজন লোক তাহার পুরস্কার-স্বরূপ নরকে নিক্ষিপ্ত হয়। কী কী? কায়িক, বাচনিক ও মানসিক অকুশলকর্ম। ভিক্ষুগণ, এই তিনটি বিষয়যুক্ত একজন লোক তাহার পুরস্কার-স্বরূপ নরকে নিক্ষিপ্ত হয়। ভিক্ষুগণ, তিনটি গুণসম্পন্ন একজন লোক তাহার পুরস্কার-স্বরূপ স্বর্গে গমন করে। কী কী? কায়িক, বাচনিক, মানসিক কুশলকর্ম। ভিক্ষুগণ, এই তিনটি গুণসম্পন্ন একজন লোক তাহার পুরস্কার-স্বরূপ স্বর্গে গমন করে।”

২. সাবজ্জ সূত্র
১৪৮. “ভিক্ষুগণ, তিনটি বিষয়যুক্ত একজন লোক তাহার পুরস্কার-স্বরূপ নরকে নিক্ষিপ্ত হয়। কী কী? কায়িক, বাচনিক, মানসিক দোষযুক্ত নিন্দার্হ কর্ম। ভিক্ষুগণ, এই তিনটি বিষয়যুক্ত একজন লোক তাহার পুরস্কার-স্বরূপ নরকে নিক্ষিপ্ত হয়। ভিক্ষুগণ, তিনটি গুণসম্পন্ন একজন লোক তাহার পুরস্কার-স্বরূপ স্বর্গে গমন করে। কী কী? কায়িক, বাচনিক, মানসিক সমকর্ম। ভিক্ষুগণ, এই তিনটি গুণসম্পন্ন একজন লোক তাহার পুরস্কার-স্বরূপ স্বর্গে গমন করে।”

৩. বিসম সূত্র
১৪৯. “ভিক্ষুগণ, তিনটি বিষয়যুক্ত একজন লোক তাহার পুরস্কার-স্বরূপ নরকে নিক্ষিপ্ত হয়। কী কী? কায়িক, বাচনিক, মানসিক বিসমকর্ম (অকুশলকর্ম)। ভিক্ষুগণ, এই তিনটি বিষয়যুক্ত একজন লোক তাহার পুরস্কার-স্বরূপ নরকে নিক্ষিপ্ত হয়। ভিক্ষুগণ, তিনটি গুণসম্পন্ন একজন লোক তাহার পুরস্কার-স্বরূপ স্বর্গে গমন করে। কী কী? কায়িক, বাচনিক, মানসিক সমকর্ম (কুশলকর্ম)। এই তিনটি গুণসম্পন্ন একজন লোক তাহার পুরস্কার-স্বরূপ স্বর্গে গমন করে।”

৪. অশুচি সূত্র
১৫০. “ভিক্ষুগণ, তিনটি বিষয়যুক্ত একজন লোক তাহার পুরস্কার-স্বরূপ নরকে নিক্ষিপ্ত হয়। কী কী? কায়িক, বাচনিক, মানসিক অশুচিকর্ম। ভিক্ষুগণ, এই তিনটি বিষয়যুক্ত একজন লোক তাহার পুরস্কার-স্বরূপ নরকে নিক্ষিপ্ত হয়। ভিক্ষুগণ, তিনটি গুণসম্পন্ন একজন লোক তাহার পুরস্কার-স্বরূপ স্বর্গে গমন করে। কী কী? কায়িক, বাচনিক, মানসিক শুচি (পরিচ্ছন্ন)-কর্ম। এই তিনটি গুণসম্পন্ন একজন লোক তাহার পুরস্কার-স্বরূপ স্বর্গে গমন করে।”

৫. প্রথম খত সূত্র
১৫১. “ভিক্ষুগণ, তিনটি বিষয়যুক্ত একজন নির্বোধ, পাপী, অজ্ঞ ব্যক্তি জীবনহীন, উৎপাটিত শিকড়সম নিন্দার্হ হয়, বিজ্ঞগণ কর্র্তৃক নিন্দিত ও বহু অকুশল প্রসব করে। তিনটি কী কী? কায়িক, বাচনিক, মানসিক অকুশল কর্ম। ভিক্ষুগণ, এই তিনটি বিষয়যুক্ত একজন নির্বোধ, পাপী, অজ্ঞ ব্যক্তি জীবনহীন, উৎপাটিত শিকড়সম নিন্দার্হ হয়, বিজ্ঞগণ কর্র্তৃক নিন্দিত ও বহু অকুশল প্রসব করে। ভিক্ষুগণ, তিনটি গুণসম্পন্ন জ্ঞানী, নীতিজ্ঞ, বুদ্ধিমান ব্যক্তি জীবনহীন ও উৎপাটিত শিকড়সম হয় না। সে নির্দোষ, বিজ্ঞগণ কর্র্তৃক প্রশংসিত হয় এবং বহু পুণ্য প্রসব করে। তিনটি গুণ কী কী? কায়িক, বাচনিক, মানসিক কুশল (যথার্থ)-কর্ম। ভিক্ষুগণ, এই তিনটি গুণসম্পন্ন জ্ঞানী, নীতিজ্ঞ, বুদ্ধিমান ব্যক্তি জীবনহীন ও উৎপাটিত শিকড়সম হয় না। সে নির্দোষ, বিজ্ঞগণ কর্র্তৃক প্রশংসিত হয় এবং বহু পুণ্য প্রসব করে।”

৬. দ্বিতীয় খত সূত্র
১৫২. “ভিক্ষুগণ, তিনটি বিষয়যুক্ত একজন লোক তাহার পুরস্কার-স্বরূপ নরকে নিক্ষিপ্ত হয়। কী কী? কায়িক, বাচনিক ও মানসিক অকুশলকর্ম। ভিক্ষুগণ, এই তিনটি বিষয়যুক্ত একজন লোক তাহার পুরস্কার-স্বরূপ নরকে নিক্ষিপ্ত হয়। ভিক্ষুগণ, তিনটি গুণসম্পন্ন একজন লোক তাহার পুরস্কার-স্বরূপ স্বর্গে গমন করে। কী কী? কায়িক, বাচনিক, মানসিক কুশলকর্ম। ভিক্ষুগণ, এই তিনটি গুণসম্পন্ন একজন লোক তাহার পুরস্কার-স্বরূপ স্বর্গে গমন করে।”

৭. তৃতীয় খত সূত্র
১৫৩. “ভিক্ষুগণ, তিনটি বিষয়যুক্ত একজন লোক তাহার পুরস্কার-স্বরূপ নরকে নিক্ষিপ্ত হয়। কী কী? কায়িক, বাচনিক, মানসিক অকুশলকর্ম। ভিক্ষুগণ, এই তিনটি বিষয়যুক্ত একজন লোক তাহার পুরস্কার-স্বরূপ নরকে নিক্ষিপ্ত হয়। ভিক্ষুগণ, তিনটি গুণসম্পন্ন একজন লোক তাহার পুরস্কার-স্বরূপ স্বর্গে গমন করে। কী কী? কায়িক, বাচনিক, মানসিক সমকর্ম (কুশলকর্ম)। এই তিনটি গুণসম্পন্ন একজন লোক তাহার পুরস্কার-স্বরূপ স্বর্গে গমন করে।”

৮. চতুর্থ খত সূত্র
১৫৪. “ভিক্ষুগণ, তিনটি বিষয়যুক্ত একজন লোক তাহার পুরস্কার-স্বরূপ নরকে নিক্ষিপ্ত হয়। কী কী? কায়িক, বাচনিক, মানসিক অশুচিকর্ম। ভিক্ষুগণ, এই তিনটি বিষয়যুক্ত একজন লোক তাহার পুরস্কার-স্বরূপ নরকে নিক্ষিপ্ত হয়। ভিক্ষুগণ, তিনটি গুণসম্পন্ন একজন লোক তাহার পুরস্কার-স্বরূপ স্বর্গে গমন করে। কী কী? কায়িক, বাচনিক, মানসিক শুচি (পরিচ্ছন্ন)-কর্ম। এই তিনটি গুণসম্পন্ন একজন লোক তাহার পুরস্কার-স্বরূপ স্বর্গে গমন করে।”

৯. বন্দনা সূত্র
১৫৫. “ভিক্ষুগণ, এই তিন প্রকার বন্দনা। কী কী? কায়িক, বাচনিক, মানসিক। ভিক্ষুগণ, এই তিন প্রকার বন্দনা।”

১০. পূর্বাহ্ণ সূত্র
১৫৬. “ভিক্ষুগণ, যে-সকল সত্ত্বগণ পূর্বাহ্ণে, মধ্যাহ্নে ও সায়াহ্নে কায়িক, বাচনিক ও মানসিক সৎকর্ম সম্পাদন করে : তাহাদের এইরূপ প্রভাত সুপ্রভাত, তাহাদের এইরূপ মধ্যাহ্ন সুখী মধ্যাহ্ন ও সায়াহ্ন সুসময়।

ব্রহ্মচারীকে (ভিক্ষুদিগকে) দান করাই গৃহস্থগণের সু-নক্ষত্র, সুমঙ্গল, সু-প্রভাত, শুভোদয়, শুভক্ষণ ও শুভ মুহূর্ত।

তাহারা কায়িক-কর্ম প্রদক্ষিণ, বাচনিক-কর্ম প্রদক্ষিণ, মানসিক-কর্ম প্রদক্ষিণ ও সৎ প্রণিধি প্রদক্ষিণ এই সকল প্রদক্ষিণ করিয়া, জাত ফল লাভ করে। তোমরা জ্ঞাতিবর্গের সহিত অর্থলব্ধ সুখী, বুদ্ধ-শাসনে শ্রীবৃদ্ধিসম্পন্ন ও স্বাস্থ্যসুখে সুখী হও।”


 

১৬. ৬. অচেলক বর্গ
১৫৭-১৬৩. “ভিক্ষুগণ, এই তিন প্রকার প্রতিপদা (আচরণীয়)। কী কী? নির্দয় লম্পট, আত্ম-নিপীড়ক এবং মধ্যম প্রতিপদা।

ভিক্ষুগণ, নির্দয় প্রতিপদা কিরূপ? ভিক্ষুগণ, এইরূপ বলে, এইরূপ দৃষ্টি পোষণ করে : কাম সেবনে কোনো দোষ নাই, তদ্বারা চরম ধ্বংস নিয়া আসে। এইরূপ প্রতিপদা ভিক্ষুগণ, নির্দয় প্রতিপদা হিসেবে আখ্যায়িত।

ভিক্ষুগণ, আত্মনিপীড়ন প্রতিপদা কিরূপ? ভিক্ষুগণ, কেহ কেহ নগ্নভাবে চলে, সে অসংযতাচারী, সে হস্ত অবলেহন করে। তাহার এইরূপ কিছু নাই “সম্মানাস্পদ, আসুন!” অথবা “সম্মানাস্পদ, একটু স্থির হউন!” সে তাহার নিকট আনীত খাদ্য অস্বীকার করে, বিশেষ খাদ্য অস্বীকার করে, নিমন্ত্রণ অস্বীকার করে। সে কুম্ভ হইতে খাদ্য গ্রহণ করে না, পাত্র হইতেও না অথবা প্রবেশ দ্বারে, জ্বালানি কাষ্ঠের মধ্যে, চাউল পেষনীর খাদ্য গ্রহণ করে না। দুইজনে যখন খাদ্য গ্রহণ করে তখন সে আহার করে না, গর্ভিনীর খাদ্য, স্তন্যদায়িনীর খাদ্য, পুরুষের সাথে যৌন সংসর্গকারীর খাদ্য গ্রহণ করে না। সে মিশ্রিত সংগ্রহ হইতে খাদ্য গ্রহণ করে না, অথবা কুকুর যেখানে দাঁড়ায় সেখানে অথবা মক্ষিকা যেখানে একত্রিত হয় সেখানে। সে মাছ বা মাংস ভক্ষণ করে না, মদ বা নেশা জাতীয় পানীয় সেবন করে না, এমনকি যাগুও না। সে মাত্র এক গৃহের যাচক, এক গ্রাস আহারকারী অথবা দুই গৃহ হইতে ভিক্ষা গ্রহণ করিতে পারে। দুই গ্রাস ভোজন... সাত গৃহ হইতে এবং মাত্র সাত গ্রাস গ্রহণ করিতে পারে। সে সামান্য একপাত্র পরিমাণ খাদ্যের উপর বা সামান্য দুই পাত্র হইতে সামান্য সাত পাত্রের উপর নির্ভর করে। সে দিনে একবার মাত্র আহার করে অথবা দুই দিনে একবার আহার করে, তিন দিনে একবার আহার করে, চার দিনে একবার আহার করে, পাঁচ দিনে একবার আহার করে, ছয় দিনে একবার আহার করে, সাত দিনে একবার মাত্র আহার করে। এইভাবে প্রথানুসারে প্রদত্ত খাদ্য এমনকি অর্ধ মাসান্তর খাদ্যে জীবন-যাপন করে। সে শাকসব্জি, জোয়ার, শুকনা চাউল, চামড়ার ক্ষুদ্র খণ্ড, শৈবাল, চাউলের গুঁড়া, চাউলের দগ্ধ গাজর, তৈলবীজের ময়দা, তৃণ এবং গোবর আহার করে। সে বনের পতিত ফল-মূলাহার করিয়া বাঁচিয়া থাকে। সে মোটা পট্ট বস্ত্র পরিধান করে, বিভিন্ন আঁশের বস্ত্র, পরিত্যক্ত বস্ত্র, আবর্জনা স্তূপের কম্বল, বৃক্ষ ছালের আঁশ, কৃষ্ণসার মৃগের চামড়া, কুশ তৃণের তৈরি বস্ত্র, ফলকচীর, কেশ কম্বল, অশ্ব কেশের তৈরি কম্বল, পশমের তৈরি কম্বল পরিধান করে। সে চুল-শ্মশ্রু সংগ্রহকারী, সে দাঁড়াইয়া থাকে এবং আসন প্রত্যাখ্যান করে। সে একজন “কণ্টক শয্যা”র লোক। শস্যের আঁটির উপর সে শয্যা রচনা করে। সে সন্ধ্যাবেলায়ও তৃতীয়বার জলে ডুবিয়া স্নান করে। এইভাবে সে বিভিন্ন উপায়ে শরীরকে যন্ত্রণা দিয়া বাঁচিয়া থাকে। ভিক্ষুগণ, ইহাকে বলা হয়, “আত্ম-নিপীড়ন”।

ভিক্ষুগণ, মধ্যম প্রতিপদা অনুশীলন কিরূপ? ভিক্ষু কায়ে কায়ানুদর্শী, চিত্তে চিত্তানুদর্শী, বেদনায় বেদনানুদর্শী, ধর্মে ধর্মানুদর্শী, উৎসাহী, স্মৃতি-সম্প্রজ্ঞানযুক্ত হইয়া অভিধ্যা (লোভ), দৌর্মনস্য সংযত করিয়া অবস্থান করে। ইহাই “মধ্যম প্রতিপদা।” ভিক্ষুগণ, এই তিন প্রকার প্রতিপদা।

“ভিক্ষুগণ, এই তিন প্রকার প্রতিপদা (আচরণীয়)। কী কী? নির্দয় লম্পট, আত্ম-পীড়ক এবং মধ্যম প্রতিপদা।

ভিক্ষুগণ, নির্দয় প্রতিপদা কিরূপ? ভিক্ষুগণ, এইরূপ বলে, এইরূপ দৃষ্টি পোষণ করে : কাম সেবনে কোনো দোষ নাই, তদ্বারা চরম ধ্বংস নিয়া আসে। এইরূপ প্রতিপদা ভিক্ষুগণ, নির্দয় প্রতিপদা হিসেবে আখ্যায়িত।

ভিক্ষুগণ, আত্ম-পীড়ন প্রতিপদা কিরূপ? ভিক্ষুগণ, কেহ কেহ নগ্নভাবে চলে, সে অসংযতাচারী, সে হস্ত অবলেহন করে। তাহার এইরূপ কিছু নাই “সম্মানাস্পদ, আসুন!” অথবা “সম্মানাস্পদ, একটু স্থির হউন!” সে তাহার নিকট আনীত খাদ্য অস্বীকার করে, বিশেষ খাদ্য অস্বীকার করে, নিমন্ত্রণ অস্বীকার করে। সে কুম্ভ হইতে খাদ্য গ্রহণ করে না, পাত্র হইতেও না অথবা প্রবেশ দ্বারে, জ্বালানি কাষ্ঠের মধ্যে, চাউল পেষণীর খাদ্য গ্রহণ করে না। দুইজনে যখন খাদ্য গ্রহণ করে তখন সে আহার করে না, গর্ভিনীর খাদ্য, স্তন্যদায়িনীর খাদ্য, পুরুষের সাথে যৌনসংসর্গকারীর খাদ্য গ্রহণ করে না। সে মিশ্রিত সংগ্রহ হইতে খাদ্য গ্রহণ করে না, অথবা কুকুর যেখানে দাঁড়ায় সেখানে অথবা মক্ষিকা যেখানে একত্রিত হয় সেখানে। সে মাছ বা মাংস ভক্ষণ করে না, মদ বা নেশা জাতীয় পানীয় সেবন করে না, এমনকি যাগুও না। সে মাত্র এক গৃহের যাচক, এক গ্রাস আহারকারী অথবা দুই গৃহ হইতে ভিক্ষা গ্রহণ করিতে পারে। দুই গ্রাস ভোজন... সাত গৃহ হইতে এবং মাত্র সাত গ্রাস গ্রহণ করিতে পারে। সে সামান্য একপাত্র পরিমাণ খাদ্যের উপর বা সামান্য দুই পাত্র হইতে সামান্য সাত পাত্রের উপর নির্ভর করে। সে দিনে একবার মাত্র আহার করে অথবা দুই দিনে একবার আহার করে, তিন দিনে একবার আহার করে, চার দিনে একবার আহার করে, পাঁচ দিনে একবার আহার করে, ছয় দিনে একবার আহার করে, সাত দিনে একবার মাত্র আহার করে। এইভাবে প্রথানুসারে প্রদত্ত খাদ্য এমনকি অর্ধমাসান্তর খাদ্যে জীবন-যাপন করে। সে শাকসব্জি, জোয়ার, শুকনা চাউল, চামড়ার ক্ষুদ্র খণ্ড, শৈবাল, চাউলের গুঁড়া, চাউলের দগ্ধ গাজর, তৈলবীজের ময়দা, তৃণ এবং গোবর আহার করে। সে বনের পতিত ফল-মূলাহার করিয়া বাঁচিয়া থাকে। সে মোটা পট্ট বস্ত্র পরিধান করে, বিভিন্ন আঁশের বস্ত্র, পরিত্যক্ত বস্ত্র, আবর্জনা স্তূপের কম্বল, বৃক্ষ ছালের আঁশ, কৃষ্ণসার মৃগের চামড়া, কুশ তৃণের তৈরি বস্ত্র, ফলকচীর, কেশ কম্বল, অশ্ব কেশের তৈরি কম্বল, পশমের তৈরি কম্বল পরিধান করে। সে চুল-শ্মশ্রু সংগ্রহকারী, সে দাঁড়াইয়া থাকে এবং আসন প্রত্যাখ্যান করে। সে একজন “কণ্টক শয্যা”র লোক। শস্যের আঁটির উপর সে শয্যা রচনা করে। সে সন্ধ্যাবেলায়ও তৃতীয়বার জলে ডুবিয়া স্নান করে। এইভাবে সে বিভিন্ন উপায়ে শরীরকে যন্ত্রণা দিয়া বাঁচিয়া থাকে। ভিক্ষুগণ, ইহাকে বলা হয়, “আত্ম-নীপিড়ন”।

মধ্যম প্রতিপদা কিরূপ? হে ভিক্ষুগণ, ভিক্ষু অনুৎপন্ন বা অকুশলধর্মের অনুৎপাদনের চেষ্টা, উৎপন্ন পাপ ধর্মের ক্ষয়ের চেষ্টা, অনুৎপন্ন পুণ্য উৎপাদনের চেষ্টা এবং উৎপন্ন কুশলধর্মের স্থিতি, সংরক্ষণ, বৃদ্ধি, বৈপুল্য, বর্ধন ও পরিপূর্ণতার জন্য প্রবল ইচ্ছা, চেষ্টা, উদ্যোগ, ব্যায়াম এবং দৃঢ় চিত্ত গ্রহণ করে। ছন্দ-সমাধি প্রধান সংস্কারযুক্ত ঋদ্ধিপাদের ভাবনা করে। বীর্য-সমাধি প্রধান সংস্কারযুক্ত ঋদ্ধিপাদের ভাবনা করে। চিত্ত-সমাধি প্রধান সংস্কারযুক্ত ঋদ্ধিপাদের ভাবনা করে। বীমংসা (পরীক্ষামূলক) সমাধি প্রধান সংস্কারযুক্ত ঋদ্ধিপাদের ভাবনা করে। শ্রদ্ধা-ইন্দ্রিয়ের ভাবনা করে, বীর্য-ইন্দ্রিয়ের ভাবনা করে, স্মৃতি-ইন্দ্রিয়ের ভাবনা করে, সমাধি-ইন্দ্রিয়ের ভাবনা করে, প্রজ্ঞা-ইন্দ্রিয়ের ভাবনা করে। শ্রদ্ধা-বলের ভাবনা করে, বীর্য-বলের ভাবনা করে, স্মৃতি-বলের ভাবনা করে, সমাধি-বলের ভাবনা করে, প্রজ্ঞা-বলের ভাবনা করে। স্মৃতি-সম্বোধি অঙ্গ ভাবনা করে, ধর্ম বিচয় (পুঙ্খানুপুঙ্খরূপে পরীক্ষা)-সম্বোধি অঙ্গ ভাবনা করে, বীর্য-সম্বোধি অঙ্গ ভাবনা করে, প্রশান্তি-সম্বোধি অঙ্গ ভাবনা করে, সমাধি-সম্বোধি অঙ্গ ভাবনা করে, উপেক্ষা-সম্বোধি অঙ্গ ভাবনা করে। সম্যক দৃষ্টি ভাবনা করে, সম্যক সঙ্কল্প ভাবনা করে, সম্যক বাক্য ভাবনা করে, সম্যক কর্ম ভাবনা করে, সম্যক আজীব ভাবনা করে, সম্যক প্রচেষ্টা ভাবনা করে, সম্যক স্মৃতি ভাবনা করে, সম্যক সমাধি ভাবনা করে। ভিক্ষুগণ, ইহাই মধ্যম প্রতিপদা।”


 

১৭. ৭. কম্মপথ পেয়্যালং
১৬৪-১৮৩. “ভিক্ষুগণ, তিনটি বিষয়যুক্ত হইয়া একজন লোক তাহার শাস্তি-স্বরূপ নরকে নিক্ষিপ্ত হয়। তিনটি বিষয় কী কী? নিজে প্রাণী হত্যাকারী, অপরকে প্রাণিহত্যায় উৎসাহিত করে, তাহা সমর্থন করে। এই তিনটি বিষয়যুক্ত হইয়া একজন লোক তাহার শাস্তি-স্বরূপ নরকে নিক্ষিপ্ত হয়। ভিক্ষুগণ, তিনটি গুণসম্পন্ন ব্যক্তি তাহার পুণ্যের পুরস্কার-স্বরূপ স্বর্গে গমন করে। তিনটি গুণ কী কী? সে নিজে প্রাণিহত্যা বিরত, অন্যকেও প্রাণিহত্যা বিরত হইতে উৎসাহিত করে, সংযমকে সমর্থন করে। ভিক্ষুগণ, এই তিন গুণসম্পন্ন ব্যক্তি তাহার পুণ্যের পুরস্কার-স্বরূপ স্বর্গে গমন করে।”

“চুরি, ব্যভিচার, মিথ্যা ভাষণ, পিশুন বাক্য (অপবাদ, নিন্দা), পরুষবাক্য (কর্কশ, তিক্ত), সম্প্রলাপ (বৃথা বাক্য ভাষণ), অভিধ্যা (লোভ), ব্যাপাদ (ঈর্ষা) এবং মিথ্যাদৃষ্টি। উল্লিখিত প্রত্যেকটি নিজে করে, অপরকেও উৎসাহিত করে, ইহা সমর্থন করে। পুনঃ প্রতিটি বিষয় হইতে নিজে যেমন বিরত হয়, অপরকেও বিরত হইবার জন্য উৎসাহিত করে এবং ওই বিষয়ে সংযম অবলম্বন সমর্থন করে (প্রত্যেকটি বিষয় ১৬৪-১৮৩ নম্বরের সাথে মিলাইয়া পাঠ করিলে বোধগম্য হইবে)।”


 

১৮. ৮. রাগপেয়্যালং
১৮৪. “ভিক্ষুগণ, রাগের উপলব্ধির জন্য তিনটি বিষয় চিন্তা করিতে হইবে। কী কী? শূন্যতা সমাধি, অনিমিত্ত (লক্ষণহীন) সমাধি, অনধিক কামনা সমাধি। ভিক্ষুগণ, রাগের উপলব্ধি, ধ্বংস, পরিত্যাগ, ক্ষয়, ব্যয়, বিতৃষ্ণা, নিরোধ, ত্যাগ, মুক্তি লাভের জন্য এই তিনটি বিষয় চিন্তা করিতে হইবে। দোষ, মোহ, ক্রোধ, বিদ্বেষ, কপটতা, প্রবঞ্চনা, বিশ্বাসঘাতকতা, একগুঁয়েমিতা, প্রচণ্ডতা, মান, ঔদ্ধত্য, মত্ততা, প্রমাদের উপলব্ধি, পরিজ্ঞাত হওয়া, (পূর্ববৎ) মুক্তি লাভের জন্য এই তিনটি বিষয় চিন্তা করা উচিত। ভগবান এইরূপ বলেন। ভিক্ষুগণ, আনন্দিত হইয়া ভগবানের ভাষণে অভিনন্দন জ্ঞাপন করিলেন।”

ত্রিক নিপাত সমাপ্ত।

৩. ত্রিক নিপাত

১. প্রথম পঞ্চাশক

১. মূর্খ বর্গ

১. ভয় সূত্র

২. লক্ষণ সূত্র

৩. চিহ্ন সূত্র

৪. অচ্চয় সূত্র

৫. অযোনিশ সূত্র

৬. অকুশল সূত্র

৭. সাবজ্জ সূত্র

৮. সব্যাবজ্ঝ সূত্র

৯. খত সূত্র

১০. মল সূত্র

২. রথচক্র বর্গ

১. জ্ঞাত সূত্র

২. সারণীয় সূত্র

৩. আসংশ সূত্র

৪. চক্রবর্তী সূত্র

৫. সচেতন/পচেতন সূত্র

৬. অপণ্ণক সূত্র

৭. অত্তব্যাবাদ সূত্র

৮. দেবলোক সূত্র

৯. প্রথম পাপনিক সূত্র

১০. দ্বিতীয় পাপনিক সূত্র

৩. পুদ্গল বর্গ

১. সমিদ্ধ সূত্র

২. গিলান সূত্র

৩. সঙ্খার সূত্র

৪. বহুকার সূত্র

৫. বজ্জিরূপম সূত্র

৬. সেবিতব্য সূত্র

৭. ঘৃণাজনক সূত্র

৮. গূথভাণী সূত্র

৯. অন্ধ সূত্র

১০. বিপর্যয় সূত্র

৪. দেবদূত বর্গ

১. সব্রহ্মক সূত্র

২. আনন্দ সূত্র

৩. সারিপুত্র সূত্র

৪. নিদান সূত্র

৫. হত্থক সূত্র

৬. দেবদূত সূত্র

৭. চারি মহারাজ সূত্র

৮. দ্বিতীয় চারি মহারাজ সূত্র

৯. সুকুমাল সূত্র

১০. আধিপত্য সূত্র

৫. ক্ষুদ্র বর্গ

১. সম্মুখীভাব সূত্র

২. তিঠান সূত্র

৩. অত্থবস সূত্র

৪. কথাপবত্তি সূত্র

৫. পণ্ডিত সূত্র

৬. শীলবান সূত্র

৭. সংস্কারের লক্ষণ সূত্র

৮. অসংস্কারের লক্ষণ সূত্র

৯. পর্বতরাজ সূত্র

১০. আতপ্পকরণীয় সূত্র

১১. মহাচোর সূত্র

২. দ্বিতীয় পঞ্চাশক

৬. ১. ব্রাহ্মণ বর্গ

১. প্রথম দুই ব্রাহ্মণ সূত্র

২. দ্বিতীয় দুই ব্রাহ্মণ সূত্র

৩. অন্যতর ব্রাহ্মণ সূত্র

৪. পরিব্রাজক সূত্র

৫. নিব্বুত সূত্র

৬. পরলোক সূত্র

৭. বচ্ছগোত্র সূত্র

৮. ত্রিকর্ণ সূত্র

৯. জানুশ্যোনি সূত্র

১০. সঙ্গারব সূত্র

৭. ২. মহাবর্গ

১. তীর্থিয়াদি সূত্র

২. ভয় সূত্র

৩. বেনাগপুর সূত্র

৪. সরভ সূত্র

৫. কেশপুত্র সূত্র

৬. শাল্‌হ সূত্র

৭. আলোচ্য বিষয় সূত্র

৮. অন্যতীর্থিয় সূত্র

৯. অকুশল মূল সূত্র

১০. উপোসথ সূত্র

৮. ৩. আনন্দ বর্গ

১. ছন্ন সূত্র

২. আজীবক সূত্র

৩. মহানাম শাক্য সূত্র

৪. নির্গ্রন্থ সূত্র

৫. নিবেশক সূত্র

৬. প্রথম ভব সূত্র

৭. দ্বিতীয় ভব সূত্র

৮. শীলব্রত সূত্র

৯. গন্ধজাত সূত্র

১০. চূলনিকা সূত্র

৯. ৪. শ্রমণ বর্গ

১. শ্রমণ সূত্র

২. গদ্রভ সূত্র

৩. ক্ষেত্র সূত্র

৪. বজ্জিপুত্র সূত্র

৫. শৈক্ষ্য সূত্র

৬. প্রথম শিক্ষা সূত্র

৭. দ্বিতীয় শিক্ষা সূত্র

৮. তৃতীয় শিক্ষা সূত্র

৯. প্রথম শিক্ষাত্রয় সূত্র

১০. দ্বিতীয় শিক্ষাত্রয় সূত্র

১১. সঙ্কবা/পঙ্কধা সূত্র

১০. ৫. লোণফল বর্গ

১. অত্যাবশ্যক সূত্র

২. প্রবিবেক সূত্র

৩. শরৎ সূত্র

৪. পরিষদ সূত্র

৫. প্রথম আজানীয় সূত্র

৬. দ্বিতীয় আজানীয় সূত্র

৭. তৃতীয় আজানীয় সূত্র

৮. পোত্থক সূত্র

৯. লবণ কণিকা সূত্র

১০. স্বর্ণপরিশোধক সূত্র

১১. নিমিত্ত সূত্র

৩. তৃতীয় পঞ্চাশক

১১. ১. সম্বোধি বর্গ

১. পূর্বে সম্বোধি সূত্র

২. প্রথম আস্বাদ সূত্র

৩. দ্বিতীয় আস্বাদ সূত্র

৪. শ্রমণ-ব্রাহ্মণ সূত্র

৫. রুণ্ণ সূত্র

৬. অতিত্তি সূত্র

৭. অরক্ষিত সূত্র

৮. ব্যাপন্ন সূত্র

৯. প্রথম নিদান সূত্র

১০. দ্বিতীয় নিদান সূত্র

১২. ২. পতন বর্গ

১. অপায় সূত্র

২. দুর্লভ সূত্র

৩. অপ্রমেয় সূত্র

৪. অনেঞ্জা সূত্র

৫. বিপত্তি সম্পদা সূত্র

৬. অপণ্ণক সূত্র

৭. কম্মন্ত সূত্র

৮. প্রথম মোচেয়্য সূত্র

৯. দ্বিতীয় মোচেয়্য সূত্র

১০. মুনিভাব সূত্র

১৩. ৩. কুশীনারা বর্গ

১. কুশীনারা সূত্র

২. ভণ্ডন সূত্র

৩. গৌতমক চৈত্য সূত্র

৪. ভরণ্ডু কালাম সূত্র

৫. হত্থক সূত্র

৬. কটুবিয় সূত্র

৭. প্রথম অনুরুদ্ধ সূত্র

৮. দ্বিতীয় অনুরুদ্ধ সূত্র

৯. প্রতিচ্ছন্ন সূত্র

১০. লেখ সূত্র

১৪. ৪. যোদ্ধা বর্গ

১. যোদ্ধা সূত্র

২. পরিষদ সূত্র

৩. মিত্র সূত্র

৪. আবির্ভাব সূত্র

৫. কেশকম্বল সূত্র

৬. সম্পদ সূত্র

৭. বৃদ্ধি সূত্র

৮. অশ্ব-শাবক সূত্র

৯. অস্স পরস্স সূত্র

১০. অস্‌সজানীয় সূত্র

১১. প্রথম মোরনিবাপ সূত্র

১২. দ্বিতীয় মোরনিবাপ সূত্র

১৩. তৃতীয় মোরনিবাপ সূত্র

১৫. ৫. মঙ্গল বর্গ

১. অকুশল সূত্র

২. সাবজ্জ সূত্র

৩. বিসম সূত্র

৪. অশুচি সূত্র

৫. প্রথম খত সূত্র

৬. দ্বিতীয় খত সূত্র

৭. তৃতীয় খত সূত্র

৮. চতুর্থ খত সূত্র

৯. বন্দনা সূত্র

১০. পূর্বাহ্ণ সূত্র

১৬. ৬. অচেলক বর্গ

১৭. ৭. কম্মপথ পেয়্যালং

১৮. ৮. রাগপেয়্যালং