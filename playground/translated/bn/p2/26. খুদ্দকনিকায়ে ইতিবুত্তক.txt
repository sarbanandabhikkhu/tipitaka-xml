খুদ্দকনিকায়ে ইতিবুত্তক

(ভগবান বুদ্ধ এরূপ বলেছেন)

অনুবাদক : ড. আশা দাস

১. প্রথম নিপাত
১. প্রথম বর্গ
১. লোভ সূত্র
১. ভগবান অর্হৎ কর্তৃক ইহা ভাষিত হইয়াছে, আমি এইরূপ শুনিয়াছি।

“হে ভিক্ষুগণ, একটি ধর্ম পরিত্যাগ কর। আমি তোমাদের অনাগামিতার প্রতিভূ রহিলাম। একটি ধর্ম কী? হে ভিক্ষুগণ, লোভধর্ম পরিত্যাগ কর। আমি তোমাদের অনাগামিতার প্রতিভূ রহিলাম” ভগবান এইরূপ অর্থ বলিলেন, তথায় এইরূপ বলা হয় :

লোভে লুব্ধ সত্ত্বগণ

বরণ করে দুর্গতি

সূক্ষ্মদর্শী মনুষ্য,

সে লোভ সম্যক জেনে

হন লোভাতীত।

তাঁদের পুনরাগমন

এ লোকে—

আর ঘটে না কখনো।

এই অর্থও ভগবান কর্তৃক উক্ত হইয়াছে, আমি এইরূপ শুনিয়াছি।

২. দোষ সূত্র
২. ভগবান অর্হৎ কর্তৃক ইহা ভাষিত হইয়াছে। আমি ইহা শুনিয়াছি।

“হে ভিক্ষুগণ, একটি ধর্ম পরিত্যাগ কর। আমি তোমাদের অনাগামিতার প্রতিভূ রহিলাম। একটি ধর্ম কী? হে ভিক্ষুগণ, দোষ একটি ধর্ম পরিত্যাগ কর। আমি তোমাদের অনাগামিতার প্রতিভূ রহিলাম।” ভগবান এইরূপ অর্থ বলিলেন, তথায় এইরূপ বলা হয় :

দোষে বশবর্তী সত্ত্বগণ

বরণ করে দুর্গতি।

সূক্ষ্মদর্শী মনুষ্য,

সে দোষ সম্যক জেনে

হন দোষাতীত।

তাঁদের পুনরাগমন

এ লোকে—

আর ঘটে না কখনো।

এই অর্থও ভগবান কর্তৃক উক্ত হইয়াছে, আমি এইরূপ শুনিয়াছি।

৩. মোহ সূত্র
৩. ভগবান অর্হৎ কর্তৃক ইহা ভাষিত হইয়াছে। আমি ইহা শুনিয়াছি।

“হে ভিক্ষুগণ, একটি ধর্ম পরিত্যাগ কর। আমি তোমাদের অনাগামিতার প্রতিভূ রহিলাম। একটি ধর্ম কী? হে ভিক্ষুগণ, মোহধর্ম পরিত্যাগ কর। আমি তোমাদের অনাগামিতার প্রতিভূ রহিলাম।” ভগবান এইরূপ অর্থ বলিলেন, তথায় এইরূপ বলা হয় :

মোহে মূঢ় সত্ত্বগণ

বরণ করে দুর্গতি।

সূক্ষ্মদর্শী মনুষ্য,

সে মোহ সম্যক জেনে,

হন মোহাতীত।

তাঁদের পুনরাগমন

এ লোকে—

আর ঘটে না কখনো।

এই অর্থও ভগবান কর্তৃক উক্ত হইয়াছে, আমি এইরূপ শুনিয়াছি।

৪. ক্রোধ সূত্র
৪. ভগবান অর্হৎ কর্তৃক ইহা ভাষিত হইয়াছে। আমি ইহা শুনিয়াছি।

“হে ভিক্ষুগণ, একটি ধর্ম পরিত্যাগ কর। আমি তোমাদের অনাগামিতার প্রতিভূ রহিলাম। একটি ধর্ম কী? হে ভিক্ষুগণ, ক্রোধ ধর্ম পরিত্যাগ কর। আমি তোমাদের অনাগামিতার প্রতিভূ রহিলাম।” ভগবান এইরূপ অর্থ বলিলেন, তথায় এইরূপ বলা হয় :

ক্রোধে ক্রুদ্ধ সত্ত্বগণ

বরণ করে দুর্গতি।

সূক্ষ্মদর্শী মনুষ্য,

সে ক্রোধ সম্যক জেনে

হন ক্রোধাতীত।

তাঁদের পুনরাগমন

এ লোকে—

আর ঘটে না কখনো।

এই অর্থও ভগবান কর্তৃক উক্ত হইয়াছে, আমি এইরূপ শুনিয়াছি।

৫. ম্রক্ষ সূত্র
৫. ভগবান অর্হৎ কর্তৃক ইহা ভাষিত হইয়াছে। আমি এইরূপ শুনিয়াছি।

“হে ভিক্ষুগণ, একটি ধর্ম পরিত্যাগ কর।” আমি তোমাদের অনাগামিতার প্রতিভূ রহিলাম। একটি ধর্ম কী? হে ভিক্ষুগণ, ম্রক্ষ (কপটতা) ধর্ম পরিত্যাগ কর। ভগবান এইরূপ অর্থ বলিলেন, তথায় এইরূপ বলা হয় :

ম্রক্ষে ম্রক্ষিত সত্ত্বগণ

বরণ করে দুর্গতি।

সূক্ষ্মদর্শী মনুষ্য

সে ম্রক্ষ সম্যক জেনে

হন ম্রক্ষাতীত।

তাঁদের পুনরাগমন

এ লোকে—

আর ঘটে না কখনো।

এই অর্থও ভগবান কর্তৃক উক্ত হইয়াছে, আমি এইরূপ শুনিয়াছি।

৬. মান সূত্র
৬. ভগবান অর্হৎ কর্তৃক ইহা ভাষিত হইয়াছে। আমি এইরূপ শুনিয়াছি।

“হে ভিক্ষুগণ, একটি ধর্ম পরিত্যাগ কর। আমি তোমাদের অনাগামিতার প্রতিভূ রহিলাম। একটি ধর্ম কী? হে ভিক্ষুগণ, মান ধর্ম পরিত্যাগ কর।” ভগবান এইরূপ অর্থ বলিলেন, তথায় এইরূপ বলা হয় :

মানে মত্ত সত্ত্বগণ

বরণ করে দুর্গতি।

সূক্ষ্মদর্শী মনুষ্য

সে মান সম্যক জেনে,

হন মানাতীত।

তাঁদের পুনরাগমন

এ লোকে—

আর ঘটে না কখনো।

এই অর্থও ভগবান কর্তৃক উক্ত হইয়াছে, আমি এইরূপ শুনিয়াছি।

৭. সর্বপরিজ্ঞা সূত্র
৭. ভগবান অর্হৎ কর্তৃক ইহা ভাষিত হইয়াছে। আমি এইরূপ শুনিয়াছি।

“হে ভিক্ষুগণ, সবকিছু অভিজ্ঞাত না হইলে, পরিজ্ঞাত না হইলে তাহাতে চিত্ত বিরাজিত থাকে না, অত্যক্ত থাকে, দুঃখজয়ী হওয়া যায় না। হে ভিক্ষুগণ, সব কিছু পরিজ্ঞাত হইলে তাহাতে চিত্ত বিরক্ত, ত্যক্ত হয়, দুঃখ জয়ে সমর্থ হওয়া যায়।” ভগবান এইরূপ অর্থ বলিলেন, তথায় এইরূপ বলা হয়।

যিনি সব জানেন

সর্বতোভাবে

অনাসক্ত যিনি

সর্ব অর্থে,

তিনিই সব পরিজ্ঞাত

আর সব দুঃখ পারগত।

এই অর্থও ভগবান কর্তৃক উক্ত হইয়াছে, আমি এইরূপ শুনিয়াছি।

৮. মানপরিজ্ঞা সূত্র
৮. ভগবান অর্হৎ কর্তৃক ইহা ভাষিত হইয়াছে। আমি এইরূপ শুনিয়াছি।

“হে ভিক্ষুগণ, মান অভিজ্ঞাত না হইলে, পরিজ্ঞাত না হইলে তাহাতে চিত্ত অবিরক্ত অত্যক্ত থাকে দুঃখ জয়ী হওয়া যায় না। হে ভিক্ষুগণ, মান অভিজ্ঞাত হইলে, পরিজ্ঞাত হইলে তাহাতে চিত্ত বিরক্ত, ত্যক্ত হয়, দুঃখ জয়ে সমর্থ হওয়া যায়।” ভগবান এইরূপ অর্থ বলিলে, তথায় এইরূপ বলা হয় :

মান-মত্ত মনুষ্য

পরে মানের শৃঙ্খল।

মানকে না জেনে

আসে আর যায় পুনঃপুন।

মানকে সম্যক জেনে

বিমুক্ত যিনি মানক্ষয়ে

ছিন্ন তাঁর মানগ্রন্থি—

সর্ব দুঃখ শেষ।

এই অর্থও ভগবান কর্তৃক উক্ত হইয়াছে, আমি এইরূপ শুনিয়াছি।

৯. লোভপরিজ্ঞা সূত্র
৯. ভগবান অর্হৎ কর্তৃক ইহা ভাষিত হইয়াছে। আমি এইরূপ শুনিয়াছি।

“হে ভিক্ষুগণ, লোভ অভিজ্ঞাত না হইলে, পরিজ্ঞাত না হইলে তাহাতে চিত্ত অতিরিক্ত অত্যক্ত থাকে, দুঃখজয়ী হওয়া যায় না। হে ভিক্ষুগণ, লোভ অভিজ্ঞাত হইলে, পরিজ্ঞাত হইলে তাহাতে চিত্ত বিরক্ত হয়, দুঃখজয়ে সমর্থ হওয়া যায়।” ভগবান এইরূপ অর্থ বলিলেন, তথায় এইরূপ বলা হয় :

লোভে লুব্ধ মনুষ্য

বরণ করে দুর্গতি।

সূক্ষ্মদর্শী মনুষ্য

সে লোভ সম্যক জেনে

হন লোভাতীত।

তাঁদের পুনরাগমন

এ লোকে—

আর ঘটে না কখনো।

এই অর্থও ভগবান কর্তৃক উক্ত হইয়াছে, আমি এইরূপ শুনিয়াছি।

১০. দোষপরিজ্ঞা সূত্র
১০. ভগবান অর্হৎ কর্তৃক ইহা ভাষিত হইয়াছে। আমি এইরূপ শুনিয়াছি।

“হে ভিক্ষুগণ, দোষ অভিজ্ঞাত না হইলে, পরিজ্ঞাত না হইলে, তাহাতে চিত্ত অতিরিক্ত অত্যক্ত থাকে, দুঃখজয়ী হওয়া যায় না। হে ভিক্ষুগণ, দোষ অভিজ্ঞাত হইলে, পরিজ্ঞাত হইলে তাহাতে চিত্ত বিরক্ত, ত্যক্ত হয়, দুঃখজয়ে সমর্থ হওয়া যায়।” ভগবান এইরূপ অর্থ বলিলেন, তথায় এইরূপ বলা হয় :

দোষে বশবর্তী সত্ত্বগণ

বরণ করে দুর্গতি।

সূক্ষ্মদর্শী মনুষ্য

সে দোষ সম্যক জেনে

হন দোষাতীত।

তাঁদের পুনরাগমন

এ লোকে—

আর ঘটে না কখনো।

এই অর্থও ভগবান কর্তৃক উক্ত হইয়াছে, আমি এইরূপ শুনিয়াছি।

[প্রথম বর্গ সমাপ্ত]

উদ্দান-১

রাগ, দোষ আর মোহ

ক্রোধ, ম্রক্ষ, মান, সর্ব

মানসহ; পুনঃ রাগ-দোষ

প্রকাশিত যথাক্রমে—

বর্গ নাম প্রথমে।


 

২. দ্বিতীয় বর্গ
১. মোহপরিজ্ঞাত সূত্র
১১. “হে ভিক্ষুগণ, মোহ অভিজ্ঞাত না হইলে, পরিজ্ঞাত না হইলে তাহাতে চিত্ত অবিরক্ত, অত্যক্ত থাকে, দুঃখজয়ী হওয়া যায় না। হে ভিক্ষুগণ, মোহ অভিজ্ঞাত হইলে, পরিজ্ঞাত হইলে তাহাতে চিত্ত বিরক্ত, ত্যক্ত হয়, দুঃখ জয়ে সমর্থ হওয়া যায়।”

মোহে মুগ্ধ সত্ত্বগণ

বরণ করে দুর্গতি

সূক্ষ্মদর্শী মনুষ্য

সে মোহ সম্যক জেনে

হন মোহাতীত।

তাঁদের পুনরাগমন,

এ লোকে—

আর ঘটে না কখনো।

২. ক্রোধপরিজ্ঞাত সূত্র
১২. “হে ভিক্ষুগণ, ক্রোধ অভিজ্ঞাত না হইলে, পরিজ্ঞাত না হইলে তাহাতে চিত্ত অবিরক্ত, অত্যক্ত থাকে, দুঃখজয়ী হওয়া যায় না। হে ভিক্ষুগণ, ক্রোধ অভিজ্ঞাত হইলে, পরিজ্ঞাত হইলে তাহাতে চিত্ত বিরক্ত, ত্যক্ত হয়, দুঃখ জয়ে সমর্থ হওয়া যায়।

ক্রোধে ক্রুদ্ধ সত্ত্বগণ

বরণ করে দুর্গতি

সূক্ষ্মদর্শী মনুষ্য,

সে ক্রোধ সম্যক জেনে

হন ক্রোধাতীত।

তাঁদের পুনরাগমন,

এ লোকে—

আর ঘটে না কখনো।

৩. ম্রক্ষপরিজ্ঞাত সূত্র
১৩. “হে ভিক্ষুগণ, ম্রক্ষ অভিজ্ঞাত না হইলে, পরিজ্ঞাত না হইলে তাহাতে চিত্ত অবিরক্ত, অত্যক্ত থাকে, দুঃখজয়ী হওয়া যায় না। হে ভিক্ষুগণ, ম্রক্ষ অভিজ্ঞাত হইলে তাহাতে চিত্ত বিরক্ত, ত্যক্ত হয়, দুঃখজয়ে সমর্থ হওয়া যায়।”

ম্রক্ষে বশবর্তী সত্ত্বগণ

বরণ করে দুর্গতি।

সূক্ষ্মদর্শী মনুষ্য,

সে ম্রক্ষ সম্যক জেনে

হন ম্রক্ষাতীত।

তাঁদের পুনরাগমন,

এ লোকে—

আর ঘটে না কখনো।

৪. অবিদ্যা নীবরণ সূত্র
১৪. “হে ভিক্ষুগণ, অবিদ্যার ন্যায় এমন কোনো একটি নীবরণ দেখিতেছি না যাহার দ্বারা আবৃত হইয়া প্রাণীগণ দীর্ঘকাল পুনর্জন্ম ও দেহান্তরিত হওয়ার মাধ্যমে যাতায়াত করে। হে ভিক্ষুগণ, অবিদ্যার নীবরণ দ্বারা আবৃত প্রাণীগণ দীর্ঘকাল পুনর্জন্ম ও দেহান্তরিত হওয়ার মাধ্যমে যাতায়াত করিতেছে।”

হেন ধর্ম নেই, মোহসম

যাতে আবৃত হয়ে—

মানব জাতি সংসরণ করে

অহোরাত্র।

মোহ পরিহীন যাঁর,

তমোরাজি জয়ী তিনি

সংসরণ বন্ধ তাঁর,

হেতু বিদূরিত।

৫. তৃষ্ণা সংযোজন সূত্র
১৫. “হে ভিক্ষুগণ, তৃষ্ণা সংযোজনের ন্যায় এমন কোনো একটি সংযোজন দেখিতেছি না যাহার দ্বারা সংযুক্ত প্রাণীগণ দীর্ঘকাল পুনর্জন্ম ও দেহান্তরিত হওয়ার মাধ্যমে যাতায়াত করিতেছে। হে ভিক্ষুগণ, তৃষ্ণা সংযোজন-সংযুক্ত প্রাণীগণ দীর্ঘকাল ধাবিত হয়, সংসরিত হয়।”

‘তৃষ্ণা চিরসাথী মানবের

সংসার অনতিক্রম্য (তার)

ইহপরভাব হেতু।

তৃষ্ণা দুঃখহেতু মানবের।

সেই পরিণাম জেনে—

বীতস্পৃহ, অনাসক্ত ভিক্ষু

চলেন সংযমে।’

৬. প্রথম শৈক্ষ্য সূত্র
১৬. “হে ভিক্ষুগণ, যে ভিক্ষু শৈক্ষ্য ও অশান্ত মানস এবং অনুত্তর যোগক্ষেম লাভ করার মানসে বিহার করিতেছে, আধ্যাত্মিকতা (তাহার) প্রধান সহায়, তাহার অন্য কোনো অঙ্গ এইরূপ উপকারী নয়। হে ভিক্ষুগণ, যাহার মনোযোগ স্থিরিকৃত হইয়াছে সেই ভিক্ষু যাহা অকুশল তাহা পরিহার করে, যাহা কুশল তাহা ভাবনা কর।”

স্থিরিকৃত মনোযোগই

শৈক্ষ্য ভিক্ষুর ধর্ম,

অন্যধর্ম কিছু নেই।

চরম প্রাপ্তির এ পরম পন্থা।

দৃঢ় প্রত্যয়ী ভিক্ষু—

কায়দুঃখ উত্তীর্ণ।

৭. দ্বিতীয় শৈক্ষ্য সূত্র
১৭. “হে ভিক্ষুগণ, যে শৈক্ষ্য ভিক্ষু অশান্ত মানস এবং অনুত্তর যোগক্ষেম লাভের কামনা লইয়া বিহার করিতেছে কল্যাণমিত্রতাই তাহার প্রধান সহায়। তাহার অন্য কোনো অঙ্গ এইরূপ উপকারী নহে। হে ভিক্ষুগণ, কল্যাণমিত্র ভিক্ষু অকুশল পরিত্যাগ করে, কুশল ভাবনা কর।”

আছে যাঁর কল্যাণমিত্র

তাঁর বাক্য করেন অনুসরণ—

শ্রদ্ধা-স্মৃতি-প্রজ্ঞাসহকারে,

ক্রমে ক্রমে তাঁর ক্ষয় পায়

সর্বসংযোজন।

৮. সংঘভেদ সূত্র
১৮. “হে ভিক্ষুগণ, একটি ধর্ম যদি লোকে উৎপন্ন হয় তাহা বহুজনের অহিতের জন্য, বহুজনের অনর্থের জন্য। দেবমনুষ্যের অহিত ও অসুখের জন্য উৎপন্ন হয়। কোন একটি ধর্ম? সংঘভেদ। হে ভিক্ষুগণ, সংঘ যদি বিচ্ছিন্ন হয়, সংঘে পরস্পর পরস্পরকে ভয় প্রদর্শন করে, পরস্পরের মধ্যে নিন্দাবাদ হয়, পরস্পর পরস্পরকে বর্জন করে, তথায় যাহারা পূর্ব হইতে অপ্রসন্ন ছিল তাহারা প্রসন্ন হয় না, যাহারা প্রসন্ন ছিল তাহাদের কাহারো কাহারো অন্যথা ভাব হয়।”

সংঘভেদী এক কল্প রয়—

অপায়ে, নিরয়ে

পক্ষপাতী, অধর্মী সে;

বিধ্বংসে যোগক্ষেম

সমন্বিত সংঘভেদী

অগ্নিদগ্ধ হয়

কল্পকাল।

৯. সংঘসামগ্রী সূত্র
১৯. “হে ভিক্ষুগণ, একটি ধর্ম যদি লোকে উৎপন্ন হয় তাহা বহুজনের হিতের জন্য, বহুজনের কল্যাণের জন্য, দেবমনুষ্যের হিত ও সুখের জন্য উৎপন্ন হয়। কোন একটি ধর্ম? সংঘ সামগ্রীকরণ। হে ভিক্ষুগণ, সংঘ যদি সমন্বিত হয় (তবে) পরস্পরের মধ্যে বিবাদ হয় না, পরস্পর (পরস্পরকে) ভয় প্রদর্শন করে না, পরস্পরের মধ্যে নিন্দাবাদ হয় না। তথায় যাহারা পূর্ব হইতে অপ্রসন্ন ছিল তাহারা প্রসন্ন হয়, যাহারা প্রসন্ন ছিল তাহারা আরও প্রসন্নতা লাভ করে।”

সুখ আছে সংঘ সমগ্রতায়

সমগ্রদের করুণায়, আর

ধর্মের অনুশাসনে।

সমগ্ররত লভেন—

পরম যোগক্ষেম,

তাঁর স্বর্গসুখ

কল্পকাল।

১০. প্রদুষ্টচিত্ত সূত্র
২০. “হে ভিক্ষুগণ, আমি নিজের চিত্তের দ্বারা অন্যের চিত্ত নিরীক্ষণ করিয়াছি এবং কোনো এক প্রদুষ্টচিত্ত ব্যক্তিকে এইরূপ জানিয়াছি, যদি এই সময়ে এই ব্যক্তির মৃত্যু হয় তবে সে নিজের কর্মদ্বারা আহত হইয়া নরকে নিক্ষিপ্ত হইবে। তাহার কারণ কী? তাহার চিত্ত প্রদুষ্ট বলিয়া। হে ভিক্ষুগণ, এইরূপ ইহলোকে কোনো সত্ত্বের দেহান্তে মৃত্যুর পর অপায়, দুর্গতি, বিনিপাত ও নিরয়প্রাপ্তি ঘটে।”

তিনি জানেন—

চিত্ত-প্রদুষ্ট সত্ত্ব আছে ইহলোকে,

(তাই) শিষ্য সন্নিধানে শাস্তার বাণী—

নিজ কালসীমা পূর্ণ করে

প্রদূষিত চিত্ত যায় নরকে।

দশা তার আহত, নিক্ষিপ্তবৎ।

চিত্ত-প্রদোষ-হেতু

সত্ত্ব হয় দুর্গতি-লোকযাত্রী।

দ্বিতীয় বর্গ সমাপ্ত।

উদ্দান-২

মোহ-ক্রোধ-ম্রক্ষ অবিদ্যা-তৃষ্ণা-শৈক্ষ্যদ্বয়,

ভেদসামগ্রী পুদ্গল নিয়ে ‘বর্গ দ্বিতীয়’।


 

৩. তৃতীয় বর্গ
১. প্রসন্নচিত্ত সূত্র
২১. “হে ভিক্ষুগণ, আমি নিজের চিত্তদ্বারা অন্যের চিত্ত নিরীক্ষণ করিয়াছি এবং কোনো এক প্রসন্নচিত্ত ব্যক্তিকে এইরূপ জানিয়াছি, যদি এই সময়ে এই ব্যক্তির মৃত্যু হয়, তবে সে নিজের কর্মদ্বারা স্বর্গে নিক্ষিপ্ত হইবে। তাহার কারণ কী? তাহার চিত্ত প্রসন্ন বলিয়া। হে ভিক্ষুগণ, এইরূপ ইহলোকে কোনো প্রসন্ন চিত্ত সত্ত্বের দেহান্তে মৃত্যুর পর দুর্গতি ও স্বর্গলোক প্রাপ্তি ঘটে।”

তিনি জানেন—

চিত্তপ্রসন্ন সত্ত্ব আছে ইহলোকে,

তাই—

শিষ্য সন্নিধানে শাস্তার বাণী

নিজ কালসীমা পূর্ণ করে,

প্রসন্নচিত্ত যান স্বর্গলোকে।

দশা তাঁর—

অনাহত, নিক্ষিপ্তবৎ

চিত্ত-প্রসন্নতা-হেতু,

তিনি সুগতি স্বর্গলোকযাত্রী।

২. মৈত্রী সূত্র
২২. “হে ভিক্ষুগণ, পুণ্যের জন্য ভীত হইও না। হে ভিক্ষুগণ, ইহা তৃপ্তিদায়ক, আকাঙ্ক্ষাণীয় প্রিয়, সুখদায়ক ও আরামদায়ক। হে ভিক্ষুগণ, আমি যাহা সত্যই দীর্ঘ প্রতীক্ষিত, তৃপ্তিদায়ক, আকাঙ্ক্ষাণীয়, প্রিয়, সুখদায়ক ও আরামদায়ক, যাহা পুণ্যকর্মের দ্বারা লভ্য তাহার দীর্ঘ পরিচয় দিতেছি। নিজেকে সাত বৎসর মৈত্রী ভাবনায় রত রাখিয়া আমি এই পৃথিবীতে সাত সংবর্ত ও সাত বিবর্তকল্প আর পুনরাগমন করি নাই। যথার্থই হে ভিক্ষুগণ, সংবর্তকাল পূর্ণ হইলে আমি আভাস্বরলোকে গমন করি, বিবর্তকাল সমাপ্ত হইলে আমি শূন্য ব্রহ্মবিমানে উপনীত হই। সেখানে যথার্থই হে ভিক্ষুগণ, আমি ব্রহ্মা, মহাব্রহ্মা হই। তারপর হে ভিক্ষুগণ, আমি ব্রহ্মা, মহাব্রহ্মা, অভিভূ, সর্বশক্তিমান এবং অন্যকে দর্শনকারী হই। হে ভিক্ষুগণ আমি ষড়ত্রিংশতিবার দেবাধিপতি শক্র হইয়াছি। বহুবার সুশাসক, চতুর্দিক বিজয়ী, নিজরাজ্যে সুশাসক এবং সপ্তরত্ন-সমন্বিত রাজচক্রবর্তী সম্রাট হইয়াছি। সেই রাজার কী নীতি ছিল? হে ভিক্ষুগণ, এই সম্পর্কে আমি এই চিন্তা করিয়াছি, আমার কোন কর্মের এই পরিণতি? কোন কর্মের এই ফল, যাহার দ্বারা আমি এই সাফল্য লাভ করিয়াছি, এই মহানুভব হইয়াছি? এই সম্পর্কে আমি এই চিন্তা করিয়াছি, ইহা আমার তিনটি কাজের ফল, ইহা আমার তিনটি কাজের পরিণতি যাহার দ্বারা আমি এইরূপ মহৎ সাফল্য লাভ করিয়াছি এবং মহানুভব হইয়াছি, যথা : দান, ধর্ম, সংযম।”

পুণ্য আদর্শ সুখদায়ী

শিক্ষণীয় মনুষ্যের।

রত থেকে ত্রয়ী ধর্মে—

দান, সমচর্যা আর মৈত্রী ভাবনায়

সুখের নিদানে—

(ভিক্ষু) লভে সুখলোক

যে লোক—

সর্বদুঃখহর।

৩. উদয় সূত্র
২৩. “হে ভিক্ষুগণ, একটি মাত্র ধর্ম যখন ভাবিত এবং বিস্তৃত হয় তখন তাহা বর্তমান কল্যাণ ও ভবিষ্যৎ কল্যাণ লাভের কারণ স্বরূপ হয়। কোন একটি ধর্ম? কুশলকর্মে অপ্রমাদ। হে ভিক্ষুগণ, এই ধর্ম যখন ভাবিত ও বিস্তৃত হয় তখন তাহা বর্তমান কল্যাণ ও ভবিষ্যৎ কল্যাণ লাভের কারণ স্বরূপ হয়।”

অপ্রমত্ত কুশলকর্মে

প্রশংসিত হন পণ্ডিত সমাজে।

অপ্রমত্ত বিজ্ঞ যিনি, কল্যাণ লভেন তিনি,

এ লোকে, ভাবী লোকেও।

কল্যাণরত, ধীর তিনি,

‘পণ্ডিত’ অভিধা তাঁর।

৪. অস্থিপুঞ্জ সূত্র
২৪. “হে ভিক্ষুগণ, ব্যক্তি বিশেষ যে দেহান্তর ও পুনর্জন্মের মাধ্যমে কল্পকাল ধাবিত সংসরিত হইতেছে। তাহার অস্থি-কঙ্কাল, অস্থিপুঞ্জ, অস্থিরাশি এই বৃহৎ পর্বতের ন্যায়। যদি তাহা সংগ্রহ করিতে চেষ্টা করা হয়, সংগৃহীত বস্তু দৃষ্টির শেষ সীমা অতিক্রম করিয়া যাইবে।”

মুনি শ্রেষ্ঠের ভাষণ—

পুঞ্জিভূত অস্থিরাশি প্রতি মানবের

যদি হয় সংগৃহীত

হয় পর্বত প্রমাণ।

যেন মহান বৈপুল্য পর্বত,

মগধের গিরিব্রজের গৃধ্রকূটসম।

যে মনুষ্য

প্রজ্ঞাচক্ষে করে নিরীক্ষণ

আর্যসত্য-দুঃখ, দুঃখসমুদয়, দুঃখনিরোধ,

আর দুঃখ উপশমপথ—আর্য অষ্টাঙ্গিক মার্গ,

জন্ম লভেন তিনি—

আর সপ্ততিবার মাত্র

এ ধরাধামে।

দুঃখান্তকারী হন,

সর্বসংযোজন ক্ষয়ে।

৫. মৃষাবাদ সূত্র
২৫. “হে ভিক্ষুগণ, যে ব্যক্তি অতীতের একটি ধর্ম লঙ্ঘন করে, আমি বলিতে পারি না এমন কোনো পাপকর্ম নাই যাহা সে করিতে পারে না। কোন ধর্ম? হে ভিক্ষুগণ, ইচ্ছাকৃত মৃষাবাদ পরিহার।”

অতীতে ধর্ম লঙ্ঘনকারী

মিথ্যাবাদী আর পরলোকে ভয়রহিত,

যে মনুষ্য—

অকরণীয় পাপ তার

কিছুই নেই আর।

৬. দান সূত্র
২৬. “হে ভিক্ষুগণ, দান সম্বন্ধে আমি যেমন জানি মনুষ্যগণের তাহাই জানা উচিত, দান না করিয়া তাহাদের আহার করা উচিত নয়। স্বার্থপরতা দ্বারা তাহাদের অন্তরকে মালিন্যযুক্ত করিতে দেওয়া উচিত নয়। যত অল্প, যত সামান্যই তাহারা লাভ করুক না কেন যদি গ্রহীতা উপস্থিত থাকে তবে প্রথমাংশ দান না করিয়া তাহাদের আহার করা উচিত নয়। এবং হে ভিক্ষুগণ, মনুষ্যগণ দানের ফল তেমনভাবে জানে না, যেমন আমি জানি। এইজন্য তাহারা প্রথমেই দান না করিয়া আহার করে।”

যদি জীবগণ জানে

শাস্তার বাণী—

প্রদত্ত বস্তু দেয় কী মহৎ ফল!

দূর করে দিয়ে

স্বার্থপরতার যত মালিন্য

বিপ্রসন্নচিত্তে—

প্রার্থীকে দান করে

যথাযথ।

বহু অন্ন করে দান

পুরস্কার পায় সে মহান

মানবজীবন অন্তে যায়

স্বর্গলোকে।

আর স্বর্গবাসী হয়ে অভিরত থাকে

কাম আনন্দে।

করে উপভোগ দানফল,

পুরস্কার পরার্থপরতার।

৭. মৈত্রীভাবনা সূত্র
২৭. “হে ভিক্ষুগণ, পুণ্যক্রিয়ার জন্য উপাধির সঙ্গে সংযুক্ত কোনো বস্তুই মৈত্রীর, চিন্তার বিমুক্তির যাহা অজ্ঞেয়, প্রদীপ্ত, উজ্জ্বল, রশ্মি-বিকিরণকর তাহার ষোড়শ অংশের একাংশের সমানও নয়।

হে ভিক্ষুগণ, যেমন তারকারাজির প্রভা চন্দ্রপ্রভার ষোড়শাংশের একাংশের সমানও নয়, চন্দ্রপ্রভা যেমন সীমাতিক্রান্ত, প্রদীপ্ত, উজ্জ্বল, রশ্মি-বিকিরণকর, সেইরূপ হে ভিক্ষুগণ, পুণ্যক্রিয়ার জন্য উপাধির সঙ্গে সংযুক্ত যত বস্তুই থাক এই সবগুলি মৈত্রীর, যাহা চিন্তার বিমুক্তি, যাহা আজ্ঞেয়, প্রদীপ্ত, উজ্জ্বল, রশ্মি-বিকিরণকর তাহার ষোড়শ অংশের একাংশের সমানও নয়।

হে ভিক্ষুগণ, যেমন বর্ষাঋতুর শেষ মাসে শরৎকালে আকাশ পরিষ্কার থাকে, মেঘ বিগত, সূর্য আকাশে উদ্ভাসিত হইয়া অন্ধকারে অবস্থিত সকল বস্তুকে পরিব্যাপ্ত করিয়া প্রদীপ্ত, উজ্জ্বল, রশ্মি-বিকিরণ করে, সেইরূপ হে ভিক্ষুগণ, পুণ্যক্রিয়ার জন্য উপাধির সঙ্গে সংযুক্ত কোনো বস্তুই মৈত্রীর, যাহা চিন্তার বিমুক্তি, অজ্ঞেয়, প্রদীপ্ত, উজ্জ্বল, রশ্মি-বিকিরণকর তাহার ষোড়শ অংশের একাংশের সমানও নয়।

হে ভিক্ষুগণ, যেমন রাত্রি প্রভাতকাল সমাগত হইলে ঔষধি তারকা (প্রভাতী তারকা) প্রদীপ্ত, উজ্জ্বল, রশ্মি-বিকিরণকর হয়, সেইরূপ হে ভিক্ষুগণ, পুণ্যক্রিয়ার জন্য উপাধির সঙ্গে সংযুক্ত কোনো বস্তুই মৈত্রীর, যাহা চিন্তার বিমুক্তি, অজ্ঞেয়, প্রদীপ্ত, উজ্জ্বল রশ্মি-বিকিরণকর তাহার ষোড়শ অংশের একাংশের সমানও নয়।”

অপ্রমেয় মৈত্রীসম্পন্ন

আর চিন্তাশীল যিনি

তাঁর সংযোজন অতি ক্ষীণ

উপাধি ক্ষয়দর্শী তিনি।

একটি প্রাণীর প্রতিও

চিন্তার প্রদুষ্টি নেই যাঁর

কুশল লভেন তিনি মৈত্রীভাবনায়।

করুণাধারায় সিঞ্চিত করি

সর্বজীবে—

তিনি হন

অনন্ত পুণ্যসঞ্চয়ী।

রাজর্ষিগণ অবাধে

অশ্বমেধ, মনুষ্যমেধ, রাজসূয় আর বাজপের

সতত সম্পন্ন করেন,

তারপর—

জয় করেন

অসংখ্য প্রাণী সমন্বিত এই বসুন্ধরাকে;

কিন্তু, সে যজ্ঞফল নহে

সুভাবিত মৈত্রীচিত্তের

ষোড়শাংশের একাংশসম।

সে যেন চন্দ্রপ্রভা কাছে

অগণিত তারকারাজি।

যিনি নহেন হত্যাকারী,

আঘাতকারীও নহেন যিনি,

বধের কারণ নহেন,

নহেন আঘাতের কারণও,

সর্বভূতে মৈত্রীচিত্ত,

বৈরীহীন তিনি।

তৃতীয় বর্গ সমাপ্ত।

উদ্দান-৩

চিত্ত-মৈত্রী-উভয়-অস্থিপুঞ্জ-বৈপুল্য পর্বত।

ইচ্ছাকৃত মৃষাবাদ, দান আর মৈত্রীভাবনা॥

সপ্ত সূত্র এবং পূর্বের বিংশতি সূত্র।

এক ধর্মীয় সূত্রান্ত, সপ্তবিংশতি সংগ্রহ॥

প্রথম নিপাত সমাপ্ত।


 

২. দ্বিতীয় নিপাত
১. প্রথম বর্গ
১. দুঃখবিহার সূত্র
২৮. “হে ভিক্ষুগণ, দুইটি বিষয়ের অধিকারী হইয়া ভিক্ষু এই লোকে দুঃখে বাস করে, ইহার দ্বারা বিদগ্ধ হইয়া, হতাশ হইয়া এবং বাধা প্রাপ্ত হইয়া দেহান্তে মৃত্যুর পর দুর্গতি প্রাপ্ত হয়। দুইটি কী? ইন্দ্রিয়দ্বারসমূহে অসংযম এবং ভোজনে অমিতাচার। হে ভিক্ষুগণ, এই দুইটি বস্তুর অধিকারী হইয়া ভিক্ষু এই লোকে দুঃখে বাস করে; ইহার দ্বারা বিক্ষুব্ধ হইয়া হতাশ হইয়া এবং বাধাপ্রাপ্ত হইয়া দেহান্তে মৃত্যুর পর দুর্গতি প্রাপ্ত হয়।”

ছয় দ্বারে—

চক্ষু, কর্ণ, নাসিকা, জিহ্বা, ত্বক আর চিন্তায়

অসংযমী যে ভিক্ষু,

ভোজনে অমিতাচার,

ইন্দ্রিয়ে অসংবৃত

দুঃখ সে পায়—

দেহে আর চিন্তায়।

দুঃখেই সে বাস করে

দিবারাত্রি।

দগ্ধীভূত হয়—

দেহে আর মনে।

২. সুখবিহার সূত্র
২৯. “হে ভিক্ষুগণ, দুইটি বিষয়ের অধিকারী হইয়া ভিক্ষু এই লোকে সুখে বাস করে। ইহার দ্বারা অবিক্ষুব্ধ হইয়া, হতাশ না হইয়া এবং বাধাপ্রাপ্ত না হইয়া দেহান্তে মৃত্যুর পর সুগতি প্রাপ্ত হয়। দুইটি বস্তু কী? ইন্দ্রিয়দ্বারসমূহে সংযম এবং ভোজনে মিতাচার। হে ভিক্ষুগণ, এই দুইটি বস্তুর অধিকারী হইয়া ভিক্ষু এই লোকে সুখে বাস করে, ইহার দ্বারা অবিক্ষুব্ধ হইয়া, হতাশ না হইয়া এবং বাধাপ্রাপ্ত না হইয়া দেহান্তে মৃত্যুর পর সুগতিপ্রাপ্ত হয়।”

ছয় দ্বারে—

চক্ষু, কর্ণ, নাসিকা, জিহ্বা, ত্বক আর চিন্তায়

সংযতাচারী যে ভিক্ষু

ভোজনে মিতাচারী,

ইন্দ্রিয়ে সংবৃত

সুখী তিনি,

দেহে আর চিন্তায়।

সুখেই তিনি বাস করেন

দিবারাত্র।

থাকেন অদাহ্য—

দেহে আর মনে।

৩. তপনীয় সূত্র
৩০. “হে ভিক্ষুগণ, দুইটি ধর্ম তপনীয়। কোন দুইটি? হে ভিক্ষুগণ, কোনো ব্যক্তি যাহা কল্যাণকর তাহা করে না, যাহারা ভীত তাহাদের রক্ষা করে না, যাহা করে তাহা কঠিন হৃদয়ে করে এবং দোষ-সংযুক্ত হইয়া করে। কল্যাণকর্ম যাহা সে করে তাহা আমাকে বেদনা দেয় এবং অন্যায় যাহা সে করিয়াছে তাহাও আমাকে বেদনা দেয়। হে ভিক্ষুগণ, এই দুইটি ধর্ম তপনীয়।”

সে পাপাচারী

যে কায়ে, বাক্যে, মনে

(অথবা) যাহা কিছু পাপ

তাই আচরণ করে।

তার—

অকৃত কুশল,

কৃত অকুশল।

নির্বোধ সে জন

লভে নিরয়লোক—

দেহান্তে।

৪. অতপনীয় সূত্র
৩১. “হে ভিক্ষুগণ, দুইটি ধর্ম অতপনীয়। কোন দুইটি? কোনো ব্যক্তি কল্যাণকর্ম করে, কুশলকর্ম করে, যাহারা ভীত তাহাদের রক্ষা করে এবং তাহা কঠিন হৃদয়ে ও দোষসংযুক্ত চিত্তে করে না। তাহার কৃত কল্যাণকর্ম আমাকে পীড়া দেয় না এবং পাপকর্ম যাহা সে করে নাই তাহাও আমাকে পীড়া দেয় না। হে ভিক্ষুগণ, এই দুইটি ধর্ম অতপনীয়।”

যিনি করেন পরিহার

কায়ে-বাক্যে-মনে

যাহা কিছু অন্যায়,

তাঁর—

অকৃত অকুশল

কৃত কুশল।

প্রজ্ঞাবান তিনি,

লভেন স্বর্গলোক

দেহান্তে।

৫. প্রথম শীল সূত্র
৩২. “হে ভিক্ষুগণ, কোন ব্যক্তি দুইটি ধর্মের অধিকারী হইয়া যথাভূত নরকযন্ত্রণা ভোগ করে। কোন দুইটি? পাপশীল আর পাপদৃষ্টি। হে ভিক্ষুগণ, ব্যক্তিবিশেষ এই দুইটি ধর্মের অধিকারী হইয়া যথাভূত নরকগামী হয়।”

দ্বিধর্ম-সদাচার আর সদদৃষ্ট

অনুশীলনীয় যাঁর,

তিনি প্রজ্ঞাবান।

লভেন স্বর্গলোক

দেহান্তে।

৬. দ্বিতীয় শীল সূত্র
৩৩. “হে ভিক্ষুগণ, কোন ব্যক্তি দুইটি ধর্মের অধিকারী হইয়া যথাভূত স্বর্গে নিক্ষিপ্ত হয়। কোন দুইটি? ভদ্রশীল আর ভদ্রদৃষ্টি। হে ভিক্ষুগণ, ব্যক্তিবিশেষ এই দুইটি ধর্মের অধিকারী হইয়া যথাভূত স্বর্গে নিক্ষিপ্ত হয়।”

দ্বিধর্ম-সদাচার আর সৎদৃষ্টি

অনুশীলনীয় যাঁর,

তিনি প্রজ্ঞাবান।

লভেন স্বর্গলোক

দেহান্তে।

৭. আতাপী সূত্র
৩৪. “হে ভিক্ষুগণ, অলস ভিক্ষু সম্বোধি লাভের অযোগ্য, নির্বাণ লাভের অযোগ্য, পরম যোগক্ষেম লাভের অযোগ্য। হে ভিক্ষুগণ, যে ভিক্ষু তৎপর তিনি পরম সম্বোধি লাভ করিতে সক্ষম, নির্বাণ লাভ করিতে সক্ষম, অনুত্তর যোগক্ষেম লাভ করিতে সক্ষম।”

যে জন

অলস, বেপরোয়া, শ্রমবিমুখ, হীনবীর্য,

অতি দুর্বল, লজ্জাহীন আর অশ্রদ্ধেয়

সম্বোধির অযোগ্য সে।

যিনি স্মৃতিমান, বিজ্ঞ, ধ্যানী,

অনলস, বিবেকী আর অপ্রমত্ত

তিনি ছিন্ন করি—

জাতি-জরার সংযোজন

এ লোকে—লভেন পরম সম্বোধি।

৮. প্রথম কুহন (প্রতারণা) সূত্র
৩৫. “হে ভিক্ষুগণ, সাধারণ লোকের জানা উচিত যে, ব্রহ্মচর্য-জীবন মানুষকে প্রতারণা করিবার জন্য নয়, লাভের জন্য নয়, প্রশংসার্থও নয়, স্বকার্য সাধনের নিমিত্তও নয়। হে ভিক্ষুগণ, ব্রহ্মচারীর জীবন যাপন করা হয় সংযম ও ত্যাগের উদ্দেশ্যে।”

ভগবানের দেশনা—

সংযম আর ত্যাগের উদ্দেশ্যে

ক্লেশমুক্ত ব্রহ্মচর্য

নির্দেশ করে—

চিরনির্বাণের পথ।

যে মহাপথের পথিক মহামুনিগণ

সে পথে যে চলে

শাস্তার শাসন মেনে

দুঃখের সে অন্তকারী।

৯. দ্বিতীয় কুহন সূত্র
৩৬. “হে ভিক্ষুগণ, সাধারণ লোকের জানা উচিত যে, ব্রহ্মচারীর জীবন মানুষকে প্রতারণা করিবার জন্য নয়, তোষামোদ করিবার জন্যও নয়, লাভের জন্য, প্রশংসার্থে ও স্বকার্য সাধনার্থেও নয়। হে ভিক্ষুগণ, অন্তর্দৃষ্টি লাভ ও সম্যক জ্ঞানের জন্য এই ব্রহ্মচর্যজীবন যাপন করা হয়।”

ভগবানের দেশনা—

অন্তর্দৃষ্টি লাভ আর সম্যক জ্ঞানের উদ্দেশ্যে

ক্লেশমুক্ত ব্রহ্মচর্য নির্দেশ করে

চিরনির্বাণের পথ।

যে মহাপথের পথিক মহামুনিগণ

সে পথে যে চলে,

শাস্তার শাসন মেনে

দুঃখের সে অন্তকারী।

১০. সৌমনস্য (প্রসন্নতা) সূত্র
৩৭. “হে ভিক্ষুগণ, এ জগতে বহু সুখ ও ভোগের মধ্যে বাসকারী ভিক্ষু দুইটি ধর্মের অধিকারী হইয়া নিস্পৃহভাবে নিজের আসব ক্ষয় করিতে থাকে। দুইটি কী কী? সতর্কতাপূর্ণ বিষয়ে সতর্ক হওয়া, আত্মিক শক্তি অর্জনের জন্য গভীরভাবে চেষ্টা করা। এই দুইটি ধর্মের অধিকারী হইয়া ভিক্ষু এই দৃশ্য জগতে বহু সুখ ও ভোগের মধ্যে বাস করে এবং নিগূঢ়ভাবে নিজের আসব ক্ষয় করিতে থাকে।”

পণ্ডিত যে জন

সতর্ক সে সতর্ক বিষয়ে।

ঐকান্তিক আগ্রহী ভিক্ষা

উদ্ভাসিত জ্ঞানবলে।

প্রশান্ত আচরণে,

দম্ভের অতীত।

শমথ চিত্তের যোগে

দুঃখের তিনি

অন্তকারী।

প্রথম বর্গ সমাপ্ত।

উদ্দান-৪

দুই ভিক্ষু, তপনীয়, অতপনীয়, দুই পরলোক।

অনলস, অপ্রতারণাদ্বয়, প্রসন্নতা দ্বারা এই দশ॥


 

২. দ্বিতীয় বর্গ
১. বিতর্ক সূত্র
৩৮. “হে ভিক্ষুগণ, তথাগত অর্হৎ সম্যক সম্বুদ্ধ দুইটি বিতর্ক সম্যকরূপে ব্যাখ্যা করিয়াছেন : ক্ষেম-বিতর্ক, প্রবিবেক-বিতর্ক। হে ভিক্ষুগণ, তথাগত নিজের মধ্যে আনন্দ লাভ করে প্রাণিহত্যা বিরতিতে আনন্দ লাভ করেন। তথাগত এই বিশেষ আদর্শ নিজের মধ্যে আনন্দ লাভ ও প্রাণিহত্যা বিরতিতে আনন্দ লাভ সম্যকরূপে ব্যাখ্যা করেছেন। চলমান বা অচল আমি কোনো প্রাণী হত্যা করি না। হে ভিক্ষুগণ, তথাগত নিজের মধ্যে আরাম লাভ করেন এবং একাকীত্বে আরাম লাভ করেন। এই বিশেষ আদর্শকে নিজের মধ্যে আরাম লাভ করা এবং একাকীত্বের মধ্যে আরাম লাভ করা তথাগত সম্যকরূপে ব্যাখ্যা করিয়াছেন। যাহা অকুশলনীয় তাহা পরিহরণীয়।”

তথাগত বুদ্ধ কর্তৃক সম্যক আচরিত

দুটি বিতর্ক—

ক্ষমা আর বিবেক।

সেই মহান পুরুষ,

তমোরাশি দূর করে পারগত।

তিনি—

আত্মসমাহিত, অনাসব, তৃষ্ণাক্ষয়ে বিমুক্ত,

অন্তিম দেহধারী।

সর্বোত্তম তাঁর অধিকৃত।

তিনি—

মারজয়ী, জরাতীত।

যেমন—

পর্বতোপরি স্থিত যে জন

সমগ্রত দর্শন করে—পর্বতকে, জনতাকে।

যেমন—

প্রাসাদ চত্বরারোহী সমগ্রত দর্শন করে,

সেরূপ যিনি উত্তম ধর্মে অধিষ্ঠিত

ধর্মপরায়ণ, সর্বজ্ঞ, সুমেধ, সর্বদর্শী

সর্বদিক তিনি দর্শন করেন

অবনত নয়নে।

দেখেন—

শোক সন্তপ্ত মনুষ্যকে,

জাতি জরাভিভূত প্রাণীকে।

২. দেশনা সূত্র
৩৯. “হে ভিক্ষুগণ, তথাগত, অর্হৎ, সম্যক সম্বুদ্ধ দুইটি ধর্মদেশনা পর্যায়ক্রমে প্রদান করিয়াছেন। দুইটি কী? পাপকে পাপরূপে দেখা, ইহা প্রথম ধর্মদেশনা। পাপকে পাপরূপে দেখিয়া ইহার প্রতি বিরক্তি ও ঘৃণাসহকারে ইহাকে পরিহার করিয়া, ইহা হইতে মুক্ত হওয়া, ইহা দ্বিতীয় ধর্মদেশনা। হে ভিক্ষুগণ, তথাগত, অর্হৎ সম্যকসম্বুদ্ধ কর্তৃক এই দুইটি ধর্মদেশনা পর্যায়ক্রমে প্রদত্ত হইয়াছে।”

যিনি—

সর্বভূতানুকম্পী, তথাগত, বুদ্ধ

দেশনা তাঁর লহ

পর্যায়ক্রমে।

ধর্মদ্বয় তাঁর—

পাপকে দেখ, আর পাপকে পরিহার কর।

যিনি বিরতচিত্ত,

তিনি দুঃখান্তকারী।

৩. বিদ্যা সূত্র
৪০. “হে ভিক্ষুগণ, অবিদ্যা অকুশল ধর্মের পূর্বগামী। লজ্জাহীনতা এবং পাপের প্রতি ভয়হীনতা অকুশলধর্মের অনুগামী। হে ভিক্ষুগণ, বিদ্যা কুশলধর্মের পূর্বগামী। লজ্জা ও পাপের প্রতি ভয় কুশলধর্মের অনুগামী।”

ইহলোক আর পরলোকের যতেক দুর্গতি

সব অবিদ্যাপ্রসূত,

ইচ্ছা আর লোভসমুৎপন্ন।

লজ্জাহীন, শ্রদ্ধাহীন,

আর পাপ বাসনার অধীন।

যে জন—

আরও পাপ করে অনুষ্ঠান

শাস্তি সে পায়,

লভে অপায়।

ভিক্ষু—

যিনি ছন্দ-লোভ-অবিদ্যাবিরত,

আর বিদ্যা যাঁর অধিগত,

(তিনি) সর্ব দুর্গতি রহিত।

৪. প্রজ্ঞাপরিহীন সূত্র
৪১. “হে ভিক্ষুগণ, যে সত্ত্বগণ আর্যজ্ঞানে পরিহীন তাহারা সু-(কল্যাণ) পরিহীন। এই দৃশ্য জগতে তাহারা দৃষ্টধর্মে বাধাপ্রাপ্ত হইয়া কষ্টদায়ক বেদনা ও নিদারুণ দৈহিক বা মানসিক যন্ত্রণাসহ বিহার করে এবং মৃত্যুর পর দেহান্তে দুর্গতি প্রাপ্ত হয়। কিন্তু হে ভিক্ষুগণ, যে সত্ত্ব আর্যজ্ঞানে পরিহীন নয়, তাহারা এই দৃশ্য জগতে দৃষ্ট ধর্মে বাধাপ্রাপ্ত না হইয়া, কষ্টদায়ক বেদনা ও নিদারুণ দৈহিক বা মানসিক যন্ত্রণাপ্রাপ্ত না হইয়া বিহার করে। এবং মৃত্যুর পর দেহান্তে সুগতিপ্রাপ্ত হয়।”

দেখ, সদেব এই পৃথিবীকে

নামরূপের গভীরে নিমগ্ন।

ভাবে জীব—এই-ই সত্য বুঝি

প্রজ্ঞাপরিহীনতা হেতু।

প্রজ্ঞাই শ্রেষ্ঠ এ লোকে।

নির্বেদগামিনী প্রজ্ঞা

জাতি-ভব পরিক্ষয়—

অনুধাবন করায়

সম্যক।

পরম সম্বুদ্ধগণ,

যাঁরা প্রজ্ঞাঘন আর অন্তিম দেহধারী

দেবমনুষ্যগণও তাঁদের প্রতি

ঈর্ষাপরায়ণ।

৫. শুক্লধর্ম সূত্র
৪২. “হে ভিক্ষুগণ, এই দুইটি শুক্লধর্ম পৃথিবীতে পালন করিতেছে। কোন দুইটি? হ্রী (লজ্জা) এবং পাপকর্মে ভীতি। যদি এই দুইটি ধর্ম পৃথিবীকে রক্ষা করিতে না পারে তবে তোমরা জননী বা পিতৃস্বসা বা মাতুলানী বা আচার্যপত্নী বা গুরুপত্নীর মধ্যে পার্থক্য অসাধারণ করিতে পারিবে না। যেমন লোকের ছাগলের সঙ্গে ভেড়ার, কুক্কুটের সঙ্গে শুকরীর বিভ্রান্তি সৃষ্টি হয়। হে ভিক্ষুগণ, দুইটি শুক্লধর্ম পৃথিবীকে পালন করিতেছে। এই জন্মজননী, পিতৃস্বসা, মাতৃস্বসা, মাতুলানী, আচার্যপত্নী এবং গুরুপত্নীর মধ্যে পার্থক্য রহিয়াছে।”

হ্রী বা পাপভীতি

আছে যার সদা,

পবিত্র সে।

জাতি-মরণ আর জন্ম-মৃত্যু

রহিত সে।

হ্রী আর পাপভীতি

আছে যার সদা

ব্রহ্মচর্যে প্রতিষ্ঠা সে পায়

সে সন্ত

তার ক্ষীণ পুনর্জন্ম।

৬. অজাত সূত্র
৪৩. “হে ভিক্ষুগণ, এমন কিছু আছে যাহা অজাত, অভূত, অকৃত, অসংযত বা অবিমিশ্র। যদি এমন কিছু না থাকে যাহা অজাত, অভূত, অকৃত, অসংযত বা অবিমিশ্র নয়, তাহা হইলে জাত, ভূত, কৃত, সংযত বা বিমিশ্র যাহা তাহা হইতে নিঃসরণ জানা যায় না।”

আনন্দ লভ্য নহে

জাত, ভূত, সমুৎপন্ন, কৃত, সংযত আর অধ্রুবে।

এ দেহ

অভিনন্দনের যোগ্য নয়,

জরামৃত্যুর অধীন, রোগ-নিলয়,

প্রভঙ্গুর আর আহার-তৃষ্ণা প্রভব।

তাই—

উৎক্রমণ এ দেহ হতে

সাধু, অতর্কাবচর, ধ্রুব।

সুখ আছে—

অজাত, অসমুৎপন্ন, অশোক, বিরজে,

দুঃখ ধর্মের নিরোধে, আর—

সর্বসংস্কারের উপশমে।

৭. নির্বাণধাতু সূত্র
৪৪. “হে ভিক্ষুগণ, নির্বাণধাতু দুইটি। কোন দুইটি? স-উপাধিশেষ নির্বাণধাতু ও অনুপাধিশেষ নির্বাণধাতু। হে ভিক্ষুগণ, উপাধিশেষ নির্বাণধাতু কী? হে ভিক্ষুগণ, যদি ভিক্ষু অর্হত্ত্ব লাভ করে, ক্ষীণাসব হয়, যাহা করণীয় তাহা সম্পাদন করে, ভারমুক্ত হয়, কল্যাণ লাভ করে তবে তাহার ভব-সংযোজন পরিক্ষীণ হয়, সে সম্যক জ্ঞান-বিমুক্তি লাভ করে। সে পাঁচটি নৈতিক গুণের অধিকারী, যথা : তাহার মন অব্যাহত, মনোরম-অমনোরমে অভিজ্ঞ, সুখ-দুঃখ-প্রতিসংবেদী। তাহার রাগক্ষয়, দোষক্ষয়, মোহক্ষয়কে বলা হয় স-উপাধিশেষ নির্বাণ।

হে ভিক্ষুগণ, অনুপাধিশেষ নির্বাণধাতু কী? হে ভিক্ষুগণ, যদি ভিক্ষু অর্হত্ত্ব লাভ করে, ক্ষীণাসব হয়, যাহা করণীয় তাহা সম্পাদন করে, ভারমুক্ত হয়, কল্যাণ লাভ করে, তবে তাহার ভব-সংযোজন পরিক্ষীণ হয়, সে সম্যক জ্ঞানবিমুক্তি লাভ করে। হে ভিক্ষুগণ, তাহার সর্ব অনুভূতি যদি এই পৃথিবীতে অভিনন্দিত থাকে, তবে তাহা ভবিষ্যতে শান্ত হয়। হে ভিক্ষুগণ, ইহাকে অনুপাধিশেষ নির্বাণ ধাতু বলে। হে ভিক্ষুগণ, এই দুইটি হইল নির্বাণধাতু।”

যিনি চক্ষুষ্মান

নির্বাণধাতুদ্বয় নিশ্চিত অধিগম্য তার।

এ দৃষ্টধর্মের একটি ধাতু

ভবপ্রবাহ ধ্বংসকারী,

যার নাম—

স-উপাধিশেষ নির্বাণ।

অন্যটি-

নিরুপাধিশেষ নির্বাণ,

যাতে—

সর্বপ্রাণী পূর্ণ নিরোধে নিরুদ্ধ হয়ে যাবে

আগামীতে।

যাঁরা অসংখ্যত, অকারণজাত

নির্বাণপদ হয়েছেন জ্ঞাত, আর

ভবতৃষ্ণা ক্ষয়ে বিমুক্তচিত্ত

তাঁরা—

ধর্মসার অধিগমনকারী, ক্ষয়ে রত,

পরিত্যাগী সর্ববিধ ভব।

৮. পটিসল্লান (ধ্যানবিষয়ে লীন হওয়া) সূত্র
৪৫. “হে ভিক্ষুগণ, ভিক্ষু জীবনের মধ্যে আনন্দিত হইয়া, ভিক্ষুজীবন দ্বারা আনন্দিত হইয়া, আধ্যাত্মিক চিত্তে সমথ হইয়া, ধ্যানে অনুপ্রবেশ করিয়া, বিদর্শন ভাবনা রত হইয়া নির্জনতা বাসকে বৃদ্ধি করা। হে ভিক্ষুগণ, ভিক্ষু জীবনের মধ্যে আনন্দিত, ভিক্ষু জীবন দ্বারা আনন্দিত, অধ্যাত্মচিত্তে সমথযুক্ত, ধ্যানে অনুপ্রবিষ্ট, বিদর্শন ভাবনারত ও নির্জনতা বাস বৃদ্ধিকারী দুইটি ফলের একটি প্রত্যাশা করিতে পারেন, দৃষ্টধর্মে জ্ঞান লাভ অথবা স-উপাধিশেষ অনাগামিতা।”

যাঁরা—

সাধু চিত্ত, বিজ্ঞ, স্মৃতিমান, ধ্যানরত, সম্যক ধর্মদ্রষ্টা

আর কামে অনপেক্ষী,

যাঁরা—

অপ্রমাদরত, প্রমাদে ভয়দর্শী

তারা নির্বাণের সমীপবর্তী।

৯. শিক্ষানিশংস সূত্র
৪৬. “হে ভিক্ষুগণ, সদা প্রভাবে বিমুক্তিসার শিক্ষানিশংস জানিয়া বাস করে। যাহারা সদা প্রভাবে শিক্ষানিশংসের মধ্যে আনন্দ লাভ করিয়া, শিক্ষানিশংসের দ্বারা আনন্দ লাভ করিয়া উন্নত জ্ঞান লাভ করিয়া বিমুক্তিসার শিক্ষানিশংস জানিয়া বাস করে, তাহারা দুইটি ফলের একটি প্রত্যাশা করে। দৃষ্টধর্মে জ্ঞান লাভ অথবা স-উপাধিশেষ অনাগামিতা।”

যিনি পরিপূর্ণ শৈক্ষ্য,

অপহান ধর্ম আর পরম জ্ঞানের অধিকারী,

জাতিক্ষয় অন্তদর্শী

তিনি মুনি—

অন্তিম দেহধারী, মারজয়ী, বার্ধক্য অতিক্রমকারী।

তিনি সদা—

ধ্যানরত, সমাহিত, ঐকান্তিক আগ্রহী আর

জাতিক্ষয় অন্তদর্শী।

হে ভিক্ষুগণ!

সসৈন্য মারকে জয় কর,

পারগত হও—

জাতি-মরণের।

১০. জাগরিয় সূত্র
৪৭. “হে ভিক্ষুগণ, ভিক্ষু সূক্ষ্মদর্শী, চিন্তাশীল, সমাহিত, প্রমুদিত, বিপ্রসন্ন, কুশলধর্মে বিপ্রসন্ন এবং কাল-বিপ্রসন্ন হইয়া বাস করিবে। হে ভিক্ষুগণ, সূক্ষ্মদর্শী, চিন্তাশীল, সমাহিত, প্রমুদিত, বিপ্রসন্ন, কুশলধর্মে বিপ্রসন্ন এবং কাল-বিপ্রসন্ন, দুইটি ফলের একটি প্রত্যাশা করে, দৃষ্টধর্মে জ্ঞান লাভ অথবা উপাধিশেষ অনাগামিতা।”

হে জাগরিত!

কর শ্রবণ—

জাগ্রত করো সুপ্ত জনে,

জেনো—

সুপ্তের চেয়ে জাগ্রত শ্রেষ্ঠতর।

জাগ্রত যে জন,

নির্ভীক সে।

সে—

স্মৃতিমান, চিন্তাশীল, সমাহিত, মুদিত,

আর বিপ্রসন্ন সদা।

সময়ে সম্যক ধর্ম যিনি করেন সন্ধান

তিনি সমাহিত হয়ে যান,

তমোরাশি অতিক্রমি।

সুতরাং—

জাগ্রত বন্দনীয় সদা।

ঐকান্তিক আগ্রহী ভিক্ষু,

বিজ্ঞ আর জ্ঞানী,

উচ্ছেদ করি জাতি-জরা, সংযোজন,

লভেন অনুত্তর সম্বোধি—

এ লোকেই।

১১. আপায়িক (নারকীয়) সূত্র
৪৮. “হে ভিক্ষুগণ, দুই প্রকার মনুষ্য অপায় প্রাপ্ত হয়, নরকগামী হয়। দুই প্রকার কী কী? যে ব্রহ্মচারী হইয়া ব্রহ্মচারীর নিয়ম পালন করে না এবং যে পরিপূর্ণ পরিশুদ্ধ ব্রহ্মচর্যে বিচরণ করিয়া অমূলকভাবে অব্রহ্মচর্যের অনুগামী হয়। হে ভিক্ষুগণ, দুই প্রকার অপায় ও নিরয় এইখানে উৎপন্ন হয়।”

নিরয় এখানে উৎপন্ন হয়।

মৃষাবাদী যায় নিরয়।

এবং যে করে আর বলে

— ‘করি নাই আমি’

উভয়ে পুনর্জন্ম পায়

দেহান্তে। আর—

হীনকর্মে হন রত।

পাপধর্মী, অসংযত

আকণ্ঠ কাষায় বস্ত্র পরেও

হয় নরকগামী—

এ তার পাপকর্মের পরিণাম।

দুঃশীল, অসংযত জন

জনসাধারণ হতে ভিক্ষান্ন করে গ্রহণ।

সে অন্নের চেয়ে শ্রেয়তর

অগ্নিশিখাতুল্য উত্তপ্ত লৌহগোলক

গলাধঃকরণ।

১২. দৃষ্টিগত সূত্র
৪৯. “হে ভিক্ষুগণ, দেবমনুষ্যগণ দুইটি দৃষ্টির অধিকারী। কেহ কেহ দৃঢ়ভাবে আবদ্ধ হইয়া থাকিতেছে, কেহ কেহ অতিক্রম করিয়া যাইতেছে, চক্ষুষ্মানগণ দেখিতেছেন। হে ভিক্ষুগণ, কিরূপে কেহ কেহ দৃঢ়ভাবে আবদ্ধ আছে? হে ভিক্ষুগণ, দেবমনুষ্যগণ ভবের মধ্যে আনন্দিত হইয়া, ভবের দ্বারা আনন্দিত হইয়া যখন ধর্ম প্রদর্শন করে তখন তাহাদের চিত্ত অগ্রগামী হয় না। প্রসীদ হয় না। প্রতিষ্ঠিত হয় না। হে ভিক্ষুগণ, এইভাবে তাহারা আবদ্ধ হয়।”

“হে ভিক্ষুগণ, কিরূপে কেহ কেহ অতিক্রম করিয়া যাইতেছে? কেহ কেহ লজ্জা ঘৃণা এবং ভবের প্রতি অনীহাবশত বিভব ত্যাগে আনন্দ লাভ করে। ভিক্ষুগণ, যেহেতু আত্মার ধ্বংস হয়, বিনাশ ঘটে মৃত্যুর পর তাহার কোনো অস্তিত্ব থাকে না। ইহাই সব, ইহাই শোভন এইরূপ কোনো কিছু বর্তমান থাকে না, যেহেতু তাহারা অতিক্রম করিয়া যাইতেছে।”

“হে ভিক্ষুগণ, কিরূপে চক্ষুষ্মান দেখিতে পান? ভিক্ষু ভূতকে ভূতরূপে দেখিয়া ইহাতে বিরক্ত হইয়া, বিরাগগ্রস্ত হইয়া ইহার নিরোধার্থ চেষ্টিত হয়। এইরূপেই চক্ষুষ্মান দেখিতে পান।

যে জন

ভূতকে ভূতরূপে দেখে,

ভূতকে অতিক্রমি

যথাভূত লভে সে মুক্তি

ভবতৃষ্ণা পরিক্ষয়ে।

ভূতজ্ঞানী

ভবাভবে বীতস্পৃহ।

বিভবা যিনি

পুনর্জন্ম নাহি তার।

দ্বিতীয় বর্গ সমাপ্ত।

উদ্দান-৫

ইন্দ্রিয়দ্বয়, তপনীয়দ্বয়, দুই শীল সম্পর্কীয়।

অলস ও প্রতারণাদ্বয়, দশ সংবেজনীয়।

বিতর্ক, দেশনা, বিদ্যা, প্রজ্ঞা, ধর্ম

অজাত, ধাতু, ধ্যান, শিক্ষা, জাগ্রত

অপায় ও দৃষ্টি দ্বারা প্রকাশিত দ্বাবিংশতি।

দ্বিতীয় নিপাত সমাপ্ত।


 

৩. তৃতীয় নিপাত
১. প্রথম বর্গ
১. মূল সূত্র
৫০. “হে ভিক্ষুগণ, অকুশল মূল তিন প্রকার। তিন প্রকার কী কী? লোভ অকুশল মূল, দোষ অকুশল মূল, মোহ অকুশল মূল। হে ভিক্ষুগণ, এই তিনটিই হইল মূল।”

লোভ, দোষ আর মোহ

মনসম্ভূত হয়ে

ধ্বংস করে অকুশলচিত্ত মানবে,

ফলসহ বংশবৃক্ষসম।

২. ধাতু সূত্র
৫১. “হে ভিক্ষুগণ, ধাতু তিন প্রকার। তিন প্রকার কী কী? রূপধাতু, অরূপধাতু, নিরোধধাতু। হে ভিক্ষুগণ, এই ত্রিধাতু।”

অরূপধাতুকে জেনে সবিশেষ

অরূপে যে না হয় স্থিত

নিরোধে সে পায় মুক্তি,

মৃত্যুঞ্জয়ী সে।

নিরুপাধি অমৃতধাতুর পরশ লভে সে

সশরীরে।

নিরুপাধিতে অভিজ্ঞ আর অনাস্রব

যিনি

তিনি সম্যকসম্বুদ্ধ।

তাঁর দেশনা—

অশোক, বিরজপদে।

৩. প্রথম বেদনা সূত্র
৫২. “হে ভিক্ষুগণ, এই তিনটি হইল বেদনা। তিনটি কী কী? সুখবেদনা, দুঃখ বেদনা, অদুঃখ-অসুখ বেদনা। হে ভিক্ষুগণ, এইগুলি হইল ত্রিবেদনা।”

যিনি বুদ্ধশ্রাবক

সমাহিত, সম্প্রজাত, চিন্তাশীল

তিনি বেদনাকে জানেন সবিশেষ,

তিনি বেদনার কারণ,

আর বেদনার নিরোধও।

আরও জানেন—

তাঁর ক্ষয়গামী পথ।

বেদনার ক্ষয়ান্তে তিনি হন—

নিতৃষ্ণ আর নিবৃত।

৪. দ্বিতীয় বেদনা সূত্র
৫৩. “হে ভিক্ষুগণ, এই তিনটি হইল বেদনা। তিনটি কী কী? সুখ-বেদনা, দুঃখ-বেদনা, অদুঃখ-অসুখ-বেদনা। হে ভিক্ষুগণ, সুখ-বেদনাকে চেনা যায় তাহার বেদনার দ্বারা। দুঃখ-বেদনাকে চেনা যায় তাহার তীব্র যন্ত্রণার দ্বারা। অদুঃখ-অসুখ-বেদনাকে চেনা যায় তাহার অনিশ্চয়তার দ্বারা। হে ভিক্ষুগণ, বাস্তবিকই সুখ-বেদনায় অভিজ্ঞ ভিক্ষু ইহার বেদনার দ্বারা সুখ-বেদনাকে চিনিতে পারে। দুঃখ-বেদনাকে তাহার তীব্র যন্ত্রণার দ্বারা এবং অদুঃখ-অসুখ-বেদনাকে তাহার অনিশ্চয়তার দ্বারা চিনিতে পারে। হে ভিক্ষুগণ, ওই ভিক্ষুকে আর্য, বিশুদ্ধ দৃষ্টিসম্পন্ন, তৃষ্ণা উচ্ছেদকারী, সংযোজন ভঙ্গকারী বলা যায়। সম্যকরূপে সৎ উদ্দেশ্য উপলব্ধি করিয়া তিনি দুঃখের অন্তকারী হন।”

সুখের মাঝে যিনি দেখেন দুঃখকে

দুঃখের মাঝে দেখেন বেদনার কীলক।

অদুঃখী-অসুখী ভিক্ষু,

অনিশ্চিত দেখেন সবকিছু।

তিনি সম্যক দৃষ্টিসম্পন্ন

বিমুক্তি লভেন—এ লোকে।

যথার্থই তিনি মুনি—

অভিজ্ঞাপ্রাপ্ত।

৫. প্রথম এষণা সূত্র
৫৪. “হে ভিক্ষুগণ, এষণা তিন প্রকার। তিন প্রকার কী কী? কামেষণা, ভবেষণা, ব্রহ্মচর্যেষণা। ভিক্ষুগণ, এই তিনটি হইল এষণা।”

সমাহিত, সম্প্রজাত আর স্মৃতিমান বুদ্ধশ্রাবক

জানেন এষণার কারণ

আর এষণার নিরোধও।

আরও জানেন—

তার ক্ষয়গামী পথ।

এষণাক্ষয়ী ভিক্ষু তৃষ্ণার ক্ষয়ে

লভেন নির্বাণ।

৬. দ্বিতীয় এষণা সূত্র
৫৫. “হে ভিক্ষুগণ, এষণা তিন প্রকার। তিন প্রকার কী কী? কামেষণা, ভবেষণা, ব্রহ্মচর্যেষণা। ভিক্ষুগণ, এই তিনটি হইল এষণা।”

দৃষ্টিস্থান সমুত্থিত এ ত্রি-এষণা—

কামেষণা, ভবেষণা আর ব্রহ্মচর্যেষণা।

যিনি—

সর্বরাগ বিরত, তৃষ্ণাক্ষয়ে রত,

আর এষণাবিমুক্ত

তাঁর দৃষ্টিস্থান অপহৃত।

এষণাক্ষয়ী ভিক্ষু

নিরাশ আর অননুসন্ধিৎসু।

৭. প্রথম আসব সূত্র
৫৬. “হে ভিক্ষুগণ, আসব তিন প্রকার। তিন প্রকার কী কী? কামাসব, ভবাসব, অবিদ্যাসব। হে ভিক্ষুগণ, এই তিনটি হইল আসব।”

সমাহিত, সম্প্রজাত আর স্মৃতিমান

বুদ্ধশ্রাবক আসবকে জানেন

সবিশেষ।

জানেন—

আসবের কারণ আর আসবের নিরোধও।

আরও জানেন—

তার ক্ষয়গামী পন্থা।

আসবক্ষয়ী ভিক্ষু তৃষ্ণা ক্ষয়ে

লভেন নির্বাণ।

৮. দ্বিতীয় আসব সূত্র
৫৭. “হে ভিক্ষুগণ, আসব তিন প্রকার। তিন প্রকার কী কী? কামাসব, ভবাসব, অবিদ্যাসব। হে ভিক্ষুগণ, এই তিনটি হইল আসব।”

যাঁর—

কামাসব ক্ষীণ,

অবিদ্যা তিরোহিত,

ভবাসব পরিক্ষীণ,

যিনি

বিপ্রমুক্ত, নিরুপাধি,

সবাহিনী মার জয়ে—

অন্তিমদেহী তিনি।

৯. তৃষ্ণা সূত্র
৫৮. “হে ভিক্ষুগণ, তৃষ্ণা তিন প্রকার। তিন প্রকার কী কী? কামতৃষ্ণা, ভবতৃষ্ণা, বিভবতৃষ্ণা। হে ভিক্ষুগণ, এই হইল তিন প্রকার তৃষ্ণা।”

যে জন তৃষ্ণাযোগে সংযুক্ত

ভব আর বিভবে আবেগান্বিত,

অধীন সে মার সংযোজনের।

অযোগাক্ষেমী সংসারেতে

শুধু আসে আর যায়।

জাতি মরণগামী হয়ে।

তৃষ্ণানিরুদ্ধ,

বীততৃষ্ণা ভবভবে,

আসব ক্ষয়প্রাপ্ত তাঁর।

পারঙ্গত এ লোকেই।

১০. মাররাজ্য সূত্র
৫৯. “হে ভিক্ষুগণ, ত্রিধর্মে সমন্বাগত ভিক্ষু মাররাজ্য অতিক্রম করে এবং আদিত্যের ন্যায় সমুজ্জ্বল হয়। ত্রিধর্ম কী কী? হে ভিক্ষুগণ, এইখানে ভিক্ষু শীলস্কন্ধ দ্বারা সমন্বাগত হয়, সমাধিস্কন্ধ দ্বারা সমন্বাগত হয়, প্রজ্ঞাস্কন্ধ দ্বারা সমন্বাগত হয়। হে ভিক্ষু, যখন ভিক্ষু এই ত্রিধর্মে সমন্বাগত হয় তখন সে মাররাজ্য অতিক্রম করে যায় এবং আদিত্যের ন্যায় ঔজ্জ্বল্যপ্রাপ্ত হয়।”

শীল সমাধি আর প্রজ্ঞা

যাঁর সুভাবিত, তিনি অতিক্রান্ত

মাররাজ্য। প্রোজ্জ্বল আদিত্যসম।

প্রথম বর্গ সমাপ্ত।

উদ্দান-৬

মূলধাতু অতঃপর বেদনাদ্বয়,

এষণাদ্বয় এবং আসবদ্বয়,

তৃষ্ণা অতঃপর মাররাজ্য—

এই প্রথম ও উত্তম অধ্যায়।


 

২. দ্বিতীয় বর্গ
১. পুণ্যক্রিয়াবস্তু সূত্র
৬০. “হে ভিক্ষুগণ, পুণ্যক্রিয়াবস্তু হইল তিন প্রকার। তিন প্রকার কী কী? দান, শীল এবং ভাবনা পুণ্যক্রিয়াবস্তু। হে ভিক্ষুগণ, এই তিন প্রকার হইল পুণ্যক্রিয়াবস্তু।”

উদার, শ্রেষ্ঠ আর সুখেন্দ্রিয় ধর্ম

শিক্ষণীয়। দান, সমচর্যা আর মৈত্রীচিত্ত

ভাবনীয়। ত্রিধর্ম ভাবেন তিনি,

তিনিই পণ্ডিত।

সুখ-সমুদ্র অধিগম্য তাঁর

সর্ববেদনা মুক্তলোক—

অধিগম্য তাঁর।

২. চক্ষু সূত্র
৬১. “হে ভিক্ষুগণ, চক্ষু তিন প্রকার। তিন প্রকার কী কী? মাংসচক্ষু, দিব্যচক্ষু, প্রজ্ঞাচক্ষু। হে ভিক্ষুগণ, এই তিনটি হইল চক্ষু।”

পুরুষোত্তমের বাণী—

চক্ষু ত্রিবিধ; মাংসচক্ষু, দিব্যচক্ষু আর

প্রজ্ঞাচক্ষু অনুত্তর।

মাংসচক্ষুর উৎপত্তি

দিব্যচক্ষু লাভের পথ।

জ্ঞানের উৎপত্তি—

অনুত্তর প্রজ্ঞাচক্ষুর পথে।

যা লভে ভিক্ষু হন—

সর্বদুঃখাতীত।

৩. ইন্দ্রিয় সূত্র
৬২. “হে ভিক্ষুগণ, ইন্দ্রিয় তিন প্রকার। তিন প্রকার কী কী? অজ্ঞতানুসন্ধানেন্দ্রিয়, প্রজ্ঞেন্দ্রিয়, সম্যক জ্ঞানেন্দ্রিয়। হে ভিক্ষুগণ, এই তিনটিই হইল ইন্দ্রিয়।”

শৈক্ষ্য, শিশিক্ষু, ঋজুমার্গ অনুযায়ী যিনি

তাঁর প্রথম জ্ঞাতব্য—

ক্ষণিক ধর্ম, অনন্তর জ্ঞান আর—

প্রজ্ঞাবিমুক্তি। তিনি বলেন

‘ভবসংযোজনক্ষয়ী,

বিমুক্ত আমি।’

যিনি—

সংযত ইন্দ্রিয়সম্পন্ন, সন্ত, শান্তিপদে রত

সবাহিনী মারজয়ী হয়ে

অন্তিম দেহ তাঁর।

৪. কাল সূত্র
৬৩. “হে ভিক্ষুগণ, কাল তিন প্রকার। তিন প্রকার কী কী? অতীতকাল, অনাগতকাল, প্রত্যুৎপন্নকাল। হে ভিক্ষুগণ, এই তিনটিই হইল কাল।”

যে সত্ত্বগণ

শাশ্বত ধর্মে (অ-ক্ষয়) বিশ্বাসী,

প্রতিষ্ঠিত শাশ্বতে আর

শাশ্বত ধর্মে অপ্রাজ্ঞ

মৃত্যুর অধীন সবে।

শাশ্বত ধর্ম জেনে সবিশেষ,

শাশ্বতবাদকে বিবেচ্য না করে

মনে মনে (ভিক্ষু) লভেন বিমোক্ষ—

অনুত্তর শান্তিপদ।

যথার্থই তিনি লভেন

ধ্বংসাতীতে। তিনি সন্ত, শান্তিপদে রত

বিজ্ঞোচিত ধর্মসেবী।

বেদজ্ঞরূপে না হন চিহ্নিত

কদাচিৎ।

৫. দুঃশ্চরিত সূত্র
৬৪. “হে ভিক্ষুগণ, দুঃশ্চরিত তিন প্রকার। তিন প্রকার কী কী? কায়-দুঃশ্চরিত, বাক্য-দুঃশ্চরিত, মন-দুঃশ্চরিত। হে ভিক্ষুগণ, এই তিনটি হইল দুঃশ্চরিত।”

কায়-বাক্য-মনে দুঃশ্চরিত সমাপন

দোষাবহ। যার অকৃত কুশল আর

কৃত বহু অকুশল,

সে অজ্ঞ দেহান্তে যায়

নিরয়।

৬. সুচরিত সূত্র
৬৫. “হে ভিক্ষুগণ, সুচরিত ধর্ম তিন প্রকার। তিন প্রকার কী কী? কায়-সুচরিত, বাক্য-সুচরিত, মন-সুচরিত। হে ভিক্ষুগণ, সুচরিত এই তিন প্রকার।”

দোষী ব্যক্তি

কায়-বাক্য-মনে সুশ্চরিত।

যার অকৃত অকুশল,

কৃত বহু কুশল,

সেই বিজ্ঞ দেহান্তে যায়

স্বর্গলোক।

৭. শুচি সূত্র
৬৬. “হে ভিক্ষুগণ, শুচি তিন প্রকার। তিন প্রকার কী কী? কায়-শুচি, বাক-শুচি, মনো-শুচি। হে ভিক্ষুগণ, এই তিন প্রকার হইল শুচি।”

যে জন কায়-বাক্য-মনে

শুচি আর অনাসব

শুচিসম্পন্ন তিনি। আর—

সর্ব বাধামুক্ত।

৮. মৌন সূত্র
৬৭. “হে ভিক্ষুগণ, মৌন তিন প্রকার। তিন প্রকার কী কী? দেহে, বাক্যে ও চিন্তায় মৌন। হে ভিক্ষুগণ, এই তিনটি হইল মৌন।”

দেহে, বাক্যে, মনে

যিনি মৌন,

যিনি সর্ব আসবমুক্ত আর

মুনির মৌন-ধর্মসম্পন্ন,

সর্ব পাপ বিধৌত তাঁর।

৯. প্রথম রাগ সূত্র
৬৮. “হে ভিক্ষুগণ, যাহারা রাগ-দোষ-মোহ অপ্রহীন তাহাকে মারের অধীন বলা হয়। সে মারের শরবিদ্ধ, সে পাপীর ন্যায় কাজ করে। হে ভিক্ষুগণ, যাঁহারা রাগ-দোষ-মোহ প্রহীন তাঁহাকে মারের অধীন বলা যায় না, তিনি মারের শরবিদ্ধ নন। তিনি পাপীর ন্যায় কাজ করেন না।”

যিনি—

রাগ-দোষ-মোহ-অবিদ্যা প্রহীন,

প্রসারিত হৃদয়, ব্রহ্মভূত, তথাগত

আর বৈরভয়রহিত,

তিনিই বুদ্ধ—

সর্বপরিত্যাগী।

১০. দ্বিতীয় রাগ সূত্র
৬৯. “হে ভিক্ষুগণ, সেই ভিক্ষু ও ভিক্ষুণী, যাহাদের রাগ, দোষ ও মোহ অপ্রহীন তাহারা ঊর্মিবহুল, সবীচি, সাবর্ত, হাঙ্গরপূর্ণ দৈত্য-দানবের নিবাসস্থল সমুদ্র অতিক্রম করিতে পারে না। হে ভিক্ষুগণ, সেই ভিক্ষু ও ভিক্ষুণী যাহাদের রাগ, দোষ ও মোহ প্রহীন তাহারা ঊর্মিবহুল, সবীচি, সাবর্ত, হাঙ্গরপূর্ণ, দৈত্য-দানবের নিবাসস্থল সমুদ্র অতিক্রম করিতে পারে; উত্তীর্ণ হয় এবং ব্রাহ্মণের ভূমিতে অবস্থান করে।”

যাঁর—

রাগ, দোষ, মোহ অবিদ্যা

তিরোহিত,

যিনি—

হাঙ্গর দৈত্যনিবাস, ঊর্মিবহুল, সবিচী

আর দুরতিক্রম্য সমুদ্র

উত্তীর্ণ,

যিনি নিরুপাধি, মৃত্যুঞ্জয়ী

দুঃখোত্তীর্ণ;

তিনি—

পুনর্জন্ম আর না লভেন।

প্রমাণ রহিত হয়ে হন

অস্তগত।

মোহাতীত মৃত্যুরাজ বলি তাঁকে।

দ্বিতীয় বর্গ সমাপ্ত।

উদ্দান-৭

পুণ্য, চক্ষু অতঃপর ইন্দ্রিংয়সমূহ,

কাল, চরিতদ্বয় আর শুচি,

মৌন, অতপর রাগদ্বয়—

এ হলো উত্তম দ্বিতীয় অধ্যায়।


 

৩. তৃতীয় বর্গ
১. মিথ্যাদৃষ্টি সূত্র
৭০. “হে ভিক্ষুগণ, দুঃশ্চরিত তিন প্রকার। তিন প্রকার কী কী? কায়-দুঃশ্চরিত, বাক-দুঃশ্চরিত, মনো-দুঃশ্চরিত এই তিন প্রকার দুঃশ্চরিত। যাহারা আর্যদের দুবাক্য বলে, মিথ্যাদৃষ্টিসম্পন্ন, মিথ্যাদৃষ্টি দ্বারা কর্মসম্পাদনকারী তাহারা দেহান্তে অপায়, দুর্গতি বিনিপাত প্রাপ্ত হয়, নিরয়ে উৎপন্ন হয়। সেই সত্ত্বদের আমি দেখিয়াছি। হে ভিক্ষুগণ, এখন অন্য কোনো শ্রমণ-ব্রাহ্মণের কাছে না শুনিয়া বলিতেছি, হে ভিক্ষুগণ, কায়-দুঃশ্চরিত, বাক-দুঃশ্চরিত, মনো-দুঃশ্চরিত সত্ত্বগণ যাহারা আর্যদের দুর্বাক্য বলে, মিথ্যাদৃষ্টিসম্পন্ন, মিথ্যাদৃষ্টি দ্বারা কর্মসম্পাদনকারী তাহারা দেহান্তে অপায়, দুর্গতি, বিনিপাত প্রাপ্ত হয়, নিরয়ে উৎপন্ন হয়, সেই সত্ত্বদের আমি দেখিয়াছি এবং আরও সম্যকরূপে বুঝিয়াছি, দেখিয়াছি এবং জানিয়াছি। এই কারণে বলিতেছি, হে ভিক্ষুগণ, যাহারা ভিক্ষুদের দুর্বাক্য বলে, মিথ্যাদৃষ্টিসম্পন্ন, মিথ্যাদৃষ্টি দ্বারা কর্ম সম্পাদনকারী তাহারা দেহান্তে অপায়, দুর্গতি, বিনিপাত প্রাপ্ত হয়। সেই সত্ত্বদের আমি দেখিয়াছি।”

মিথ্যা চিন্তা প্রভাবিত মন

মিথ্যাভাষী আর মিথ্যা কর্মরত,

অল্পশ্রুত, কুশল কর্ম অকৃত জীবন

মার, দেহান্তে যার সে অজ্ঞ

নিরয়লোকে।

২. সম্যক দৃষ্টি সূত্র
৭১. “হে ভিক্ষুগণ, সেই সত্ত্বদের আমি দেখিয়াছি যাহারা কায়, বাক্য ও মনঃসুচরিত দ্বারা সমন্বাগত, যাহারা আর্যদের দুর্বাক্য বলেন না, সম্যক দৃষ্টিসম্পন্ন, সম্যক দৃষ্টি দ্বারা কর্ম সম্পাদনকারী তাঁহারা দেহান্তে মৃত্যুর পর সুগতি স্বর্গলোকে উৎপন্ন হন। এখন শ্রমণ বা ব্রাহ্মণ অন্য কাহারো নিকট এই সত্য শ্রবণ না করিয়া আমি বলিতেছি। এবং আরও সম্যকরূপে বুঝিয়াছি, দেখিয়াছি এবং জানিয়াছি। এই কারণে বলিতেছি, হে ভিক্ষুগণ, সেই সত্ত্বদের আমি দেখিয়াছি যাহারা কায়, বাক্য ও মন দ্বারা সমন্বাগত যাঁহারা আর্যদের দুর্বাক্য বলেন না, সম্যক দৃষ্টি দ্বারা কর্মসম্পাদনকারী, তাঁহারা দেহান্তে মৃত্যুর পর সুগতি স্বর্গলোকে উৎপন্ন হন।”

সম্যক চিন্তা, সম্যক বাক্য আর

কায়দ্বারা সম্যক কর্ম অনুশীলিত

যার, যিনি বহুশ্রুত আর

সঞ্চিতপুণ্য, তিনি দেহান্তে যান

স্বর্গলোকে।

৩. নিঃসারণীয় সূত্র
৭২. “হে ভিক্ষুগণ, নিঃসারণীয় ধাতু তিন প্রকার। তিন প্রকার কী কী? কাম হইতে নিঃসারণ, যেমন নিষ্ক্রমণ, রূপ হইতে নিঃসারণ, যেমন অরূপস্থিতি, যাহা ভব, সংঘাত, প্রতীত্যসমুৎপন্ন তাহা হইতে নিঃসারণ, যেমন নিরোধ। এই তিনটি হইল নিঃসারণীয় ধাতু।”

জেনে কাম নিঃসারণ

হয়ে রূপাতীত, সর্বসঙ্খারে

যিনি লভেন সমথ, সেই বিজ্ঞ ভিক্ষু

সম্যকদর্শী। এই লোকেই লভেন বিমুক্তি।

তিনি ভবসংযোজন ছিন্নকারী, অভিজ্ঞাপ্রাপ্ত, সন্ত

যথার্থই জন্মপ্রবাহ জয়ী মুনি।

৪. শ্রেয়তর সূত্র
৭৩. “হে ভিক্ষুগণ, রূপ হইতে অরূপ শ্রেয়তর, অরূপ হইতে নিরোধ শ্রেয়তর।”

যে জন রূপগামী, রূপে প্রতিষ্ঠিত

আর নিরোধে স্বল্পজ্ঞানী

পুনর্জন্ম লভে সেই।

যিনি—

রূপ হতে অরূপে যেয়ে

মৃত্যুত্তীর্ণ,

তিনি অমৃতধাতু লভেন কায়দ্বারা;

আর নিরুপাধি হন

(অন্তিমে।) অনাসব,

উপাধি বর্জনে অভিজ্ঞ (তিনি)।

সম্যকসম্বুদ্ধের দেশনা—

অশোক, বিরজ পদে

(হও রত)।

৫. পুত্র সূত্র
৭৪. “হে ভিক্ষুগণ, এই পৃথিবীতে তিন প্রকার পুত্র বর্তমান। তিন প্রকার কী কী? অভিজাত, অনুজাত, অবজাত।”

হে ভিক্ষুগণ, কীরূপে পুত্র অভিজাত হয়? হে ভিক্ষুগণ, পৃথিবীতে এমন মাতাপিতা বর্তমান আছে যাহারা বুদ্ধের শরণ লয় না, ধর্মের শরণ লয় না, সংঘের শরণ লয় না, যাহারা প্রাণাতিপাত হইতে বিরত নয়, অদত্ত গ্রহণে বিরত নয়, কামে মিথ্যাচার হইতে বিরত নয়, মৃষাবাদ হইতে বিরত নয়, সুরা-মেরয়-মদ্য-প্রমাদ স্থানে বিরত নয়, যাহারা দুঃশীল পাপধর্মরত, তাহাদের পুত্র জন্মিলে সে যদি বুদ্ধের শরণ লয়, ধর্মের শরণ লয়, সংঘের শরণ লয়, প্রাণাতিপাতে বিরত থাকে, অদত্ত গ্রহণে বিরত থাকে, কামে মিথ্যাচার হইতে বিরত থাকে, মৃষাবাদ হইতে বিরত থাকে, সুরা-মেরয়-মদ্য-প্রমাদ স্থানে বিরত থাকে, সে শীলবান ও কল্যাণধর্মী হয়। হে ভিক্ষুগণ, এইরূপ পুত্র অভিজাত।

হে ভিক্ষুগণ, কিরূপ পুত্র অনুজাত হয়? হে ভিক্ষুগণ, পৃথিবীতে এমন মাতাপিতা বর্তমান আছে যাহারা বুদ্ধের শরণ লয়, ধর্মের শরণ লয়, সংঘের শরণ লয়, যাহারা প্রাণাতিপাত হইতে বিরত, অদত্ত গ্রহণে বিরত, কামে মিথ্যাচার হইতে বিরত, মৃষাবাদ হইতে বিরত, সুরা-মেরয়-মদ্য-প্রমাদ স্থানে বিরত, তাহাদের পুত্র জন্মিলে সে যদি বুদ্ধের শরণ লয়, ধর্মের শরণ লয়, সংঘের শরণ লয় এবং প্রাণাতিপাত হইতে বিরত, অদত্ত গ্রহণে বিরত থাকে, কামে মিথ্যাচার হইতে বিরত থাকে, মৃষাবাদ হইতে বিরত থাকে, সুরা-মেরয়-মদ্য-প্রমাদ স্থানে বিরত থাকে, সে শীলবান ও কল্যাণধর্মী হয়। হে ভিক্ষুগণ, এইরূপ পুত্র অনুজাত।

হে ভিক্ষুগণ, কিরূপে পুত্র অবজাত হয়? পৃথিবীতে এমন মাতাপিতা আছে যাহারা বুদ্ধের শরণ লয়, ধর্মের শরণ লয়, সংঘের শরণ লয়, প্রাণাতিপাত, অদত্ত গ্রহণ, কামে মিথ্যাচার ও সুরা-মেরয়-প্রমাদ স্থানে বিরত থাকে, শীলবান ও কল্যাণধর্ম রত থাকে তাহাদের পুত্র জন্মিলেও সে যদি বুদ্ধের শরণ লয় না, ধর্মের শরণ লয় না, সংঘের শরণ লয় না এবং প্রাণাতিপাত হইতে বিরত হয় না, অদত্ত গ্রহণে বিরত হয় না, কামে মিথ্যাচার হইতে বিরত হয় না, মৃষাবাদ হইতে বিরতহয় না, সুরা-মেরয়-প্রমাদ স্থানে বিরত হয় না, দুঃশীল পাপধর্মে রত হয়, তবে হে ভিক্ষুগণ, এইরূপ পুত্র অবজাত হয়। হে ভিক্ষু, এইরূপে পৃথিবীতে তিন প্রকার পুত্র পাওয়া যায়।”

অভিজাত আর অনুজাত পুত্র

আকাঙ্ক্ষা করেন পণ্ডিতগণ।

অবজাত-কুলক্ষয়ী

কাম্য নহে সে তাঁদের।

বুদ্ধ উপাসক পুত্র—

শ্রদ্ধাসম্পন্ন, শীলনুসারী, বদান্য আর

পরার্থপর। তাঁদের শিরোপরি

আলোকধারা সিঞ্চন করে—

মেঘপুঞ্জমুক্ত চন্দ্রমা।

৬. অবৃষ্টিক সূত্র
৭৫. “হে ভিক্ষুগণ, এই পৃথিবীতে তিন প্রকার মনুষ্য আছে। তিন প্রকার কী কী? অবৃষ্টিকসম, প্রদেশবর্ষী, সর্বত্রাভিবর্ষী। হে ভিক্ষুগণ, কিরূপ ব্যক্তি অবৃষ্টিকসম হয়? হে ভিক্ষুগণ, কোনো কোনো ব্যক্তি শ্রমণ-ব্রাহ্মণ-ভিক্ষুক-পথচারী-অভাবগ্রস্তদের খাদ্য, পানীয়, বস্ত্র, যান, মালাগন্ধ-বিলেপন, শয্যা, বাসস্থান এবং আলো ইত্যাদি সর্ববস্তু দাতা হয় না। হে ভিক্ষুগণ, এইরূপ ব্যক্তি অবৃষ্টিকসম হয়।

হে ভিক্ষুগণ, কিরূপ ব্যক্তি প্রদেশবর্ষী হয়? হে ভিক্ষুগণ, কোনো কোনো ব্যক্তি কিছু কিছু বস্তু দাতা হয়। কিন্তু কিছু কিছু বস্তু সে দান করে না। যথা : খাদ্য, পানীয়, বস্ত্র, যান, মালাগন্ধ-বিলেপন, শয্যা, বাসস্থান, এবং আলো (ইত্যাদি) সে শ্রমণ-ব্রহ্মণ-ভিক্ষুক-পথচারী-অভাবগ্রস্তদের দান করে না। হে ভিক্ষুগণ, এইরূপ ব্যক্তি প্রদেশবর্ষী হয়।

হে ভিক্ষুগণ, কিরূপ ব্যক্তি সর্বত্রাভিবর্ষী হয়, হে ভিক্ষুগণ, কোনো কোনো ব্যক্তি সর্ববস্তু; যথা : খাদ্য, পানীয়, বস্ত্র, যান, মালাগন্ধ-বিলেপন, শয্যা, বাসস্থান, এবং আলো (ইত্যাদি) সে শ্রমণ-ব্রহ্মণ-ভিক্ষুক-পথচারী-অভাবগ্রস্তদের দাতা হন। এইরূপে হে ভিক্ষুগণ, ব্যক্তি সর্বত্রাভিবর্ষী হয়। হে ভিক্ষুগণ, এই তিন প্রকার ব্যক্তি পৃথিবীতে পাওয়া যায়।”

খাদ্য, পানীয়, ভোজ্য আছে তার

কিন্তু সে দেয় না—

শ্রমণ, ব্রাহ্মণ, ভিক্ষুক,

আর শরীরকে। অবৃষ্টিক সম সেই

পুরুষাধম।

দান করে যে কিছু কিছু,

আবার কিছু কিছু করে না,

মেধাবীরা বলেন, এমন দাতাই

প্রদেশবর্ষী।

সুভিক্ষবর্ষী, সর্বহিতানুকম্পী

আনন্দিত চিত্তে ব্রতী তিনি

অপর্যাপ্ত দানে। বলেন সব—

‘দাও, আরও দাও।’

যেমন মেঘ—

গর্জন করে, বজ্রপাত করে,

বর্ষণ করে, আর

প্রবল সে বর্ষণে

প্লাবিত করে—

উচ্চ আর নিম্নভূমি,

তদ্রূপ তিনি—

উত্থান দ্বারা, ধর্মদ্বারা

লভেন ধন, আর

খাদ্য ও পানীয় প্রদানে

প্রাণীদের করেন আনন্দ বিতরণ।

(তিনিই সর্বত্রাভিবর্ষী)।

৭. সুখ প্রার্থনা সূত্র
৭৬. “হে ভিক্ষুগণ, পণ্ডিত ব্যক্তি তিনটি সুখপ্রার্থনা দ্বারা শীল রক্ষা করিবে। তিনটি কী কী? ‘প্রশংসা আমার আয়ত্তাধীন হউক’ এই চিন্তা করিয়া শীল রক্ষা করিবে। ‘ভোগ্যবস্ত আমার ভাগ্যাধীন হউক’ এই চিন্তা করিয়া শীল রক্ষা করিবে। ‘দেহান্তে সুগতি স্বর্গলোকে আমি পুনরুৎপন্ন হইব’ এই চিন্তা করিয়া শীল রক্ষা করিবে। হে ভিক্ষুগণ, এইরূপ তিনটি সুখপ্রার্থনানুগমন করিয়া পণ্ডিত ব্যক্তি শীল রক্ষা করিবে।”

মেধাবী শীল রক্ষা করেন

প্রশংসালাভ, বিত্তলাভ আর

স্বর্গলোকে প্রমোদলাভ—

এ তিনটি সুখপ্রার্থনায়।

কিন্তু, যে জন—

পাপী নয়, অথচ সেবে পাপাচারী

পাপ সন্দেহ ভাজন তিনি।

বাড়ে তার পাপখ্যাতি।

যে জন ভজে যেমন মিত্র,

বন্ধু যাহার যেমন,

হয় সে তেমন নিজেও,

তদ্রূপ হয় সহবাসও।

সেবক সেব্যকে,

স্পর্শকারী স্পর্শিতকে

করে প্রভাবিত, যেমন বিষাক্ত তীর

অকলঙ্কিত তুণীরকে করে কলঙ্কিত।

উপলেপ-ভীত ধীর জন

পাপসখা না সেবে কখন।

পূতিগন্ধ মৎস্য দুর্গন্ধিত করে

কুশঘাসকেও। মূর্খের সেবাও তদ্রূপ।

সুবাসিত টগর সুরভিত করে

পলাশপত্রকে। ধীর ব্যক্তির সাহচর্যও তদ্রূপ।

সুতরাং—

যে জন জানে

কী আছে তার ত্রিপিটকে

সে কখনো সেবে না

অসন্তে। অসন্ত যায় নিরয়লোকে,

সন্ত লভে সুগতি স্বর্গলোক।

৮. ভঙ্গুর সূত্র
৭৭. “হে ভিক্ষুগণ, কায় বিকৃতধর্ম প্রাপ্ত হয়। উপাধি অনিত্য, দুঃখপূর্ণ এবং বিপরিণামধর্মী, ইহাই বিজ্ঞানধর্ম।”

জ্ঞাত যাঁর—

কায় বিকৃতধর্মী, বিজ্ঞান প্রভঙ্গুর,

উপাধি ভয়সঙ্কুল, আর

জাতি-মরণ শিক্ষণীয়,

তিনি—

লভেন পরমা শান্তি,

মৃত্যুকে করেন কামনা।

৯. ধাতু সূত্র
৭৮. “হে ভিক্ষুগণ, সত্ত্বগণ সত্ত্বগণের সঙ্গে মিশ্রিত হয়, এই হইল মূলনীতি। হীন সত্ত্বগণ হীন সত্ত্বগণের সঙ্গে মিশ্রিত হয়, সম্মিলিত হয়। কল্যাণধর্মী সত্ত্ব কল্যাণধর্মী সত্ত্বের সঙ্গে মিশ্রিত হয়, সম্মিলিত হয়।

হে ভিক্ষুগণ, অতীতে এই মূলনীতি ছিল : সত্ত্বগণ সত্ত্বগণের সঙ্গে মিশ্রিত হইত, সম্মিলিত হইত, কল্যাণধর্মী সত্ত্ব কল্যাণধর্মী সত্ত্বের সঙ্গে মিশ্রিত হইত, সম্মিলিত হইত।

হে ভিক্ষুগণ, ভবিষ্যতেও এটাই মূলনীতি হইবে। সত্ত্বগণ সত্ত্বগণের সঙ্গে মিশ্রিত হইবে, সম্মিলিত হইবে। হীন সত্ত্বগণ হীন সত্ত্বের সঙ্গে মিশ্রিত হইবে, সম্মিলিত হইবে। কল্যাণধর্মী সত্ত্ব কল্যাণধর্মী সত্ত্বের সঙ্গে মিশ্রিত হইবে, সম্মিলিত হইবে।”

বন জাত হয় সংসর্গে

অসংসর্গ হতে করে পলায়ন।

নাতিদীর্ঘ কাষ্ঠারোহী

নিমজ্জিত হয় সমুদ্রে,

তেমনি (পরিণাম) সাধুজীবীরও

যদি সে হয় হীনজীবী সংশ্লিষ্ট।

সুতরাং—

হীনবীর্যে করি পরিহার,

কর সঙ্গী আরব্ধবীর্যে,

বাস কর জ্ঞানীজন সাহচর্যে,

যে জ্ঞানী—

সে নির্জনবাসী, উদার, মনোযোগী

মহৎ কর্ম নিরত আর ধ্যানী।

১০. পরিহান সূত্র
৭৯. “হে ভিক্ষুগণ, এই তিনটি ধর্ম শিক্ষার্থী ভিক্ষুকে পদচ্যুত করায়। তিনটি কী কী? হে ভিক্ষুগণ, শিক্ষার্থী ভিক্ষু এখানে কর্মে আনন্দিত হইয়া, কর্মের দ্বারা আনন্দিত হইয়া, কর্মের আনন্দের মধ্যে নিজেকে উৎসর্গ করিয়া থাকে। সে কথাবার্তায় আনন্দিত হইয়া, কথাবার্তার দ্বারা আনন্দিত হইয়া, কথাবার্তার আনন্দের মধ্যে নিজেকে উৎসর্গ করিয়া থাকে। সে নিদ্রায় আনন্দিত হইয়া, নিদ্রার দ্বারা আনন্দিত হইয়া, নিদ্রার আনন্দের মধ্যে নিজেকে উৎসর্গ করিয়া থাকে। হে ভিক্ষুগণ, এই তিনটিই শিক্ষার্থী ভিক্ষুকে পদচ্যুত করায়।

হে ভিক্ষুগণ, এই তিনটি ধর্ম শিক্ষার্থী ভিক্ষুর পদচ্যুতি না ঘটার কারণ। তিনটি কী কী? শিক্ষার্থী ভিক্ষু এখানে কর্মে আনন্দিত না হইয়া, কর্মের দ্বারা আনন্দিত না হইয়া, কর্মের আনন্দের মধ্যে নিজেকে উৎসর্গ না করিয়া অবস্থান করে। সে কথাবার্তায় আনন্দিত না হইয়া, কথাবার্তার দ্বারা আনন্দিত না হইয়া, কথাবার্তার আনন্দের মধ্যে নিজেকে উৎসর্গ না করিয়া অবস্থান করে। সে নিদ্রায় আনন্দিত না হইয়া, নিদ্রার দ্বারা আনন্দিত না হইয়া, নিদ্রার আনন্দের মধ্যে নিজেকে উৎসর্গ না করিয়া অবস্থান করে। হে ভিক্ষুগণ, এই তিনটি ধর্ম শিক্ষার্থী ভিক্ষুর পদচ্যুতি না ঘটার কারণ।’

যে ভিক্ষু—

কর্মে, বাক্যে নিদ্রায় সুখানুভুতি প্রিয়, আরামী, উদ্ধত

নাহি লভে সে উত্তম সম্বোধি।

সুতরাং যিনি—

অল্পকৃত, অল্প অভিভূত, অনুদ্ধত

লভেন তিনি উত্তম সম্বোধি।

তৃতীয় বর্গ সমাপ্ত।

উদ্দান-৮

দৃষ্টিদ্বয়, নিঃসারণীয়, রূপ, পুত্র, অবৃষ্টিক।

সুখ, মৃত্যু, ধাতু, পরিহান এই দশ।


 

৪. চতুর্থ বর্গ
১. বিতর্ক সূত্র
৮০. “হে ভিক্ষুগণ, অকুশল তিন প্রকার। তিন প্রকার কী কী? অনবজ্ঞপ্তি প্রতিসংযুক্ত বিতর্ক, লাভসৎকারশীল প্রতিসংযুক্ত বিতর্ক, পরানুদ্রয়তা প্রতিসংযুক্ত বিতর্ক। হে ভিক্ষুগণ, এই তিনটি হইল অকুশল বিতর্ক।”

অনবজ্ঞপ্তি সংযুক্ত, লাভ-সৎকারে শ্রদ্ধাযুক্ত

আর সংসর্গে আনন্দিত পুরুষ

সংযোজন ক্ষয় হতে—

রহে বহু দূর।

কিন্তু সে পুরুষ

বহু পুত্র আর পশু

বর্জন করে,

সমাজ ত্যাগ করে,

রহেন একাকী,

লভেন তিনি উত্তম সম্বোধি।

২. সৎকার সূত্র
৮১. “হে ভিক্ষুগণ, আমি এমন সত্ত্ব দেখিয়াছি যাহাদের চিন্তা নিজেদের কর্মদ্বারা অভিভূত, দেহান্তে, মৃত্যুর পর তাহারা শাস্তি, দুর্গতি, বিনিপাত প্রাপ্ত হইয়াছিল, নিরয়ে উৎপন্ন হইয়াছিল। হে ভিক্ষুগণ, এইরূপ সত্ত্বদের আমি দেখিয়াছি, যাহাদের চিন্তা নিজেদের কর্মদ্বারা অভিভূত নহে, দেহান্তে মৃত্যুর পর তাহারা শাস্তি, দুর্গতি বিনিপাত প্রাপ্ত হইয়াছিল। হে ভিক্ষুগণ, এইরূপ সত্ত্বদের আমি দেখিয়াছি যাহাদের চিন্তা নিজেদের কর্মদ্বারা অভিভূত হয়, হয় নাও। দেহান্তে মৃত্যুর পর তাহারা শাস্তি, দুর্গতি, বিনিপাত প্রাপ্ত হইয়াছিল।

হে ভিক্ষুগণ, এখন ইহা (এই সত্য) শ্রমণ-ব্রাহ্মণ কাহারো কাছে, না শুনিয়া আমি বলিতেছি, হে ভিক্ষুগণ, ইহা সম্পূর্ণভাবে আমি বুঝিয়াছি, দেখিয়াছি এবং জানিয়াছি, এই কারণে বলিতেছি, যাহাদের চিন্তা নিজেদের কর্মদ্বারা অভিভূত, দেহান্তে মৃত্যুর পর তাহারা শাস্তি, দুর্গতি, বিনিপাত প্রাপ্ত হয়। হে ভিক্ষুগণ, এইরূপ সত্ত্বদের আমি দেখিয়াছি যাহাদের চিন্তা নিজেদের কর্মদ্বারা অভিভূত নয়, দেহান্তে, মৃত্যুর পর তাহারা শান্তি, দুর্গতি, বিনিপাত প্রাপ্ত হয়। হে ভিক্ষুগণ, এইরূপ সত্ত্বদের আমি দেখিয়াছি যাহাদের চিন্তা নিজেদের কর্মদ্বারা অভিভূত হয়, হয় নাও। দেহান্তে মৃত্যুর পর তাহারা শাস্তি, দুর্গতি, বিনিপাত প্রাপ্ত হয়।”

যার সমাধি নিজের কর্মদ্বারা

বাধাপ্রাপ্ত হয়, হয় নাও,

যে ধ্যানী, অধ্যবসায়ী, সৎ চিন্তাশীল, অপ্রমাদরত

আপন স্থিতির উপাদান ক্ষয়ে

যার আনন্দ—

‘সৎ পুরুষ’ আখ্যা তার।

৩. দেবশব্দ সূত্র
৮২. “হে ভিক্ষুগণ, এই তিনটি দেবশব্দ সময়ে সময়ে দেবলোকে উৎপন্ন হয়। তিনটি কী কী? যখন কোনো আর্যশ্রাবক কেশশ্মশ্রূ ছেদন করিয়া, কাষায় বস্ত্র দ্বারা আচ্ছাদিত হইয়া আগার হইতে অনাগারিক জীবনে প্রব্রজ্যা গ্রহণ করেন সেই সময়ে দেবলোকে দেবশব্দ উত্থিত হয় : “এই আর্যশ্রাবক মারের সঙ্গে সংগ্রাম করিবার ইচ্ছা করিয়াছে।” হে ভিক্ষুগণ, এই হইল প্রথম দেবশব্দ যাহা সময়ে সময়ে দেবলোকে উত্থিত হয়। পুনরায়, হে ভিক্ষুগণ, যখন কোনো আর্যশ্রাবক সপ্তবোধিপক্ষীয় ধর্ম ভাবনানুযোগযুক্ত হইয়া বাস করে সেই সময়ে দেবলোকে দেবশব্দ উত্থিত হয় : ‘এই আর্যশ্রাবক মারের সঙ্গে সংগ্রাম করিতেছে।’ হে ভিক্ষুগণ, এই হইল দ্বিতীয় দেবশব্দ, যাহা দেবলোকে সময়ে সময়ে উত্থিত হয়।

পুনরায় হে ভিক্ষুগণ, যখন কোনো আর্যশ্রাবক অসবক্ষয়ে অনাসব হইয়া চিন্তাবিমুক্তি, প্রজ্ঞাবিমুক্তি লাভ করিয়া দৃষ্টধর্ম স্বয়ং অভিজ্ঞাদ্বারা প্রত্যক্ষ করিয়া বিহার করেন তখন দেবলোকে দেবশব্দ উত্থিত হয় : “এই আর্যশ্রাবক সংগ্রামবিজয়ী। যখন তিনি যুদ্ধ ক্ষেত্রে জয়লাভ করিয়াছেন তখন (নির্বাণেও) তিনি অধিষ্ঠিত হইবেন।’ হে ভিক্ষুগণ, এই হইল তৃতীয় দেবশব্দ যাহা দেবলোকে সময়ে সময়ে উত্থিত হয়।”

সম্যকসম্বুদ্ধের মহান জ্ঞানী শ্রাবককে

সংগ্রামবিজয়ী দেখে

বন্দনা করেন তাঁদের

দেববৃন্দও।

‘হে বিজয়ী বীর,

তোমায় প্রণাম।

তুমি দুর্জয়কে করেছ জয়

আর—

মৃত্যু-সেনানীকে বশ করে

লভেছ বিমোক্ষ।

এজন্য—

প্রাপ্তমানস দেবগণ

তোমাকে নমস্কার করে।

কারণ, তুমি চলেছ—

মৃত্যুকে উত্তীর্ণ হয়ে।’

৪. পঞ্চ পূর্বনিমিত্ত সূত্র
৮৩. “হে ভিক্ষুগণ, যখন কোনো দেবতার দেবকায় চ্যুতিধর্মী হয় তখন পাঁচটি পূর্বনিমিত্ত প্রাদুর্ভূত হয় : পুষ্পমাল্য বিবর্ণ হয়, বস্ত্র প্রদুষ্ট হয়, স্কন্ধ হইতে স্বেদ নির্গত হয়, দেহে দুর্বর্ণ প্রকাশিত হয়, দেবতা দেবাসনে আর আনন্দ প্রাপ্ত হন না। হে ভিক্ষুগণ, দেবগণ এই দেবপুত্র চ্যুতধর্মী-ইহা জানিয়া তিনটি বাক্যের দ্বারা তাহা অনুমোদন করেন। যথা : ‘সুগতি প্রাপ্ত হও। সুগতি প্রাপ্ত হইয়া সুলব্ধ লাভ কর। সুলব্ধ লাভ করিয়া তথায় সুপ্রতিষ্ঠিত হও।’ ইহা বলা হইলে অন্য ভিক্ষু ভগবানকে এইরূপ বলিলেন, ‘ভগবান, কোনটি সত্য, দেবতাদের সুগতি গমন সঙ্খাত অথবা দেবতাদের সুলব্ধ লাভ সঙ্খাত, অথবা দেবতাদের সুপ্রতিষ্ঠিত সঙ্খাত, কোনটি? হে ভিক্ষুগণ, মনুষ্যজন্মই দেবগণের সুগতি গমনের জন্য গুরুত্বপূর্ণ। যখন দেবতা মনুষ্যরূপে তথাগত প্রবেদিত ধর্মবিনয়ে শ্রদ্ধা তাহার মধ্যে প্রতিষ্ঠিত হয়, দৃঢ়ভাবে প্রতিষ্ঠিত হয়, তাহার সত্তার গভীরে উৎপন্ন হয়, দৃঢ় হয়, যাহা কোনো শ্রমণ-ব্রাহ্মণ-দেবতা-মার অথবা এই পৃথিবীর অন্য কাহারো দ্বারা হয় না। হে ভিক্ষুগণ, দেবগণের পক্ষে ঠিক ইহাই হইল সুপ্রতিষ্ঠিত সঙ্খাত।”

আয়ুক্ষয় হেতু দেবতা

দেবকায় চ্যুত হয়,

আর তখন—

দেবশব্দত্রয় বিনিঃসৃত হয়, —

সে চ্যুতি করে অনুমোদন।

‘হে মহাশয়,

সুগতি লাভ আর মনুষ্য সহবাসে

যাও। মনুষ্যজন্মে সদ্ধর্ম লাভ করে

শ্রদ্ধাবান হও অনুত্তরে।

সুপ্রতিষ্ঠিত হোক,

যা তোমার সত্তার গভীরে

উৎপন্ন। যাবজ্জীবন অকম্পিত

রও আর সুপ্রতিষ্ঠিত হও

সদ্ধর্মে।

কায়ে-বাক্যে আর মনে

কৃতকুশল তিনি,

তিনি অপ্রমাণ, নিরুপাধি।

তিনি অপ্রতুল দানে

সঞ্চয় করেন অনন্ত পুণ্য।

ব্রহ্মচর্যানুযায়ী প্রতিষ্ঠিত করেন

সদ্ধর্মকে।

যখন দেবগণ জানেন—

দেবপুত্র চ্যুত

সে চ্যুতি অনুমোদন করেন

অনুকম্পায়। বলেন—

‘দেবজন্ম লভিয়ো পুনঃপুন’।

৫. বহুজন হিত সূত্র
৮৪. “হে ভিক্ষুগণ, বহুজন হিতের জন্য, বহুজন সুখের জন্য, লোকের প্রতি অনুকম্পা-হেতু, দেবমনুষ্যের হিতসুখের জন্য পৃথিবীতে তিন প্রকার পুদ্গল জন্মগ্রহণ করে। তিন প্রকার কী কী? হে ভিক্ষুগণ, তথাগত অর্হৎ, সম্যকসম্বুদ্ধ, বিদ্যাচরণসম্পন্ন, সুগত, লোকবিদ, অনুত্তর পুরুষদম্য সারথি, দেবমানুষের শাস্তা, ভগবান বুদ্ধ এই পৃথিবীতে জন্মগ্রহণ করেন। তিনি আদি-কল্যাণ, মধ্য-কল্যাণ, পর্যবসানে-কল্যাণ, অর্থযুক্ত, সব্যঞ্জন, কেবল পরিপূর্ণ, পরিশুদ্ধ ব্রহ্মচর্য দেশনা করেন। হে ভিক্ষুগণ, ইনি হইলেন প্রথম ব্যক্তি যিনি পৃথিবীতে বহুজন হিতের জন্য, বহুজন সুখের জন্য, লোকের প্রতি অনুকম্পা-হেতু, দেবমনুষ্যের অর্থ-হিত-সুখের জন্য আবির্ভূত হন।

এবং, হে ভিক্ষুগণ, তাঁহার পর (দ্বিতীয় এক ব্যক্তি) যিনি শাস্তার শ্রাবক, অর্হৎ, ক্ষীণাসব, কৃতকরণীয়, ভারমুক্ত, অনুপ্রাপ্ত সদর্থ, পরিক্ষীণ ভবসংযোজন, সম্যক জ্ঞানী বিমুক্ত। তিনি আদি-কল্যাণ, মধ্য-কল্যাণ, পর্যবসানে-কল্যাণ, অর্থযুক্ত, সব্যঞ্জন, কেবল পরিপূর্ণ, পরিশুদ্ধ ব্রহ্মচর্য দেশনা করেন। হে ভিক্ষুগণ, এই হইলেন দ্বিতীয় ব্যক্তি যিনি পৃথিবীতে বহুজন হিতের জন্য, বহুজন সুখের জন্য, লোকের প্রতি অনুকম্পা-হেতু, দেবমনুষ্যের অর্থ, হিত, সুখের জন্য আবির্ভূত হন।

এবং, হে ভিক্ষুগণ, তাঁহার পর (আরও এক ব্যক্তি আছেন) যিনি শাস্তার শ্রাবক, শৈক্ষ্য বহুশ্রুত, শীলব্রতসম্পন্ন, তিনিও আদি-কল্যাণ, মধ্য-কল্যাণ, পর্যবসানে-কল্যাণ, অর্থযুক্ত, সব্যঞ্জন, কেবল পরিপূর্ণ, পরিশুদ্ধ, ব্রহ্মচর্য দেশনা করেন। হে ভিক্ষুগণ, এই হইলেন তৃতীয় ব্যক্তি যিনি পৃথিবীতে বহুজন হিতের জন্য, বহুজন সুখের জন্য, লোকের প্রতি অনুকম্পা-হেতু, দেবমনুষ্যের হিত-সুখের জন্য আবির্ভূত হন।”

শাস্তা প্রথম মহামুনি

এ লোকে।

তাঁকে অনুসরণকারী পূর্ণজ্ঞানী শ্রাবক।

অতঃপর—

শৈক্ষ্য-বহুশ্রুত, শীলব্রতচারী।

এ তিন (পুরুষ প্রধান)

দেবমনুষ্য শ্রেষ্ঠ, প্রভঙ্কর, ধর্মভাষী,

অমৃতের দ্বার উদ্ঘাটনকারী।

আর—

বহুজন বন্ধন-প্রমোচন।

যে জন—

শাস্তা প্রদর্শিত, অনুত্তর

সুদেশিত মার্গ করেন অনুগমন,

অপ্রমত্ত সুগত শাসনে,

দুঃখান্তকারী তিনি

এ লোকে।

৬. অশুভানুদর্শী সূত্র
৮৫. “হে ভিক্ষুগণ, তোমরা কায়ে অশুভানুদর্শী হইয়া অবস্থান কর। তোমরা অধ্যাত্ম সাধনায় তোমাদের শ্বাস-প্রশ্বাসকে সুনিয়ন্ত্রিত কর। সর্ব সংস্কারে অনিত্যানুদর্শী হইয়া অবস্থান কর। হে ভিক্ষুগণ, কায়ে অশুভানুদর্শী হইয়া যে অবস্থান করে তাহার রাগেচ্ছা শুভদ্বারা প্রহীন হয়। ঠিক অনুরূপভাবে যিনি অধ্যাত্ম সাধনায় শ্বাস-প্রশ্বাসকে সুনিয়ন্ত্রিত করিয়াছেন কোনো বহিঃচিন্তা তাহার প্রতিবন্ধকতা সৃষ্টি করিতে পারে না। সর্ব সংস্কারে অনিত্যানুদর্শী হইয়া অবস্থান করিলে তাহার অবিদ্যা প্রহীন হয়, যাহা বিদ্যা তাহা প্রকাশিত হয়।”

যে ভিক্ষু—

কায়ে অশুভানুদর্শী

শ্বাস-প্রশ্বাসে স্মৃতিপরায়ণ

সর্বসংস্কারে সমথদর্শী

সে ভিক্ষু সর্বকালে

সম্যকদর্শী। (তিনি) অভিজ্ঞাপ্রাপ্ত আর

ভবসংযোজন উচ্ছেদকারী—

মুনি।

৭. ধর্মানুধর্ম প্রতিপন্ন সূত্র
৮৬. “হে ভিক্ষুগণ, ধর্মানুধর্ম প্রতিপন্ন ভিক্ষুর ইহাই অনুধর্ম। তাহার ব্যাখ্যা এইরূপ-ইহা ধর্মানুধর্ম প্রতিপন্ন। তিনি ধর্মানুযায়ী ভাষণ দান করেন, তিনি অধর্মানুযায়ী ভাষণ দান করেন না। তিনি তাহাই বিতর্ক করেন যাহা ধর্মবিতর্কানুযায়ী বিতর্কযোগ্য, তিনি ধর্মবিতর্ক করেন না। তদুভয়ে অভিনিবেশ করিয়া চিন্তাশীল ও মনোযোগী হইয়া তিনি উপেক্ষাসহ অবস্থান করেন।”

ধর্মারামী, ধর্মরত, ধর্মানুবিচিন্তিত

আর ধর্মানুসারী ভিক্ষু

ক্ষতি নাহি করেন

সদ্ধর্মের। চলমান, দণ্ডায়মান,

আর পশ্চাৎশায়িত—

সর্ব অবস্থায়, সর্বকালে

আপনার চিত্তোপরি

আধিপত্য যার—

শান্তিপথগামী তিনি।

৮. অন্ধকরণ সূত্র
৮৭. “হে ভিক্ষুগণ, অন্ধকারক, অচক্ষুকারক, অজ্ঞানকারক, প্রজ্ঞানিরোধক, বাধাকারক, অনির্বাণ-সংবর্তক অকুশলবিতর্ক তিনটি। তিনটি কী কী? হে ভিক্ষুগণ, কাম-বিতর্ক (যাহা) অন্ধ করে, অচক্ষু করে, অজ্ঞান করে, প্রজ্ঞানিরোধ করে, বাধাদান করে এবং অনির্বাণ সংবর্তন করে। হে ভিক্ষুগণ, কাম-বিতর্ক, ব্যাপাদ-বিতর্ক এবং হিংসা-বিতর্ক-এই তিনটি হইল অকুশল বিতর্ক যাহা অন্ধকারক, অচক্ষুকারক, অজ্ঞানকারক, প্রজ্ঞানিরোধক, বাধাকারক, অনির্বাণ-সংবর্তক।

হে ভিক্ষুগণ, অনন্ধকারক, চক্ষুকারক, জ্ঞানকারক, প্রজ্ঞাবুদ্ধিকারক, অবাধাকারক, নির্বাণ-সংবর্তক কুশলবিতর্ক তিনটি। তিনটি কী কী? হে ভিক্ষুগণ, নৈষ্কর্ম-বিতর্ক অন্ধ করে না, চক্ষুষ্মান করে, জ্ঞানদান করে, প্রজ্ঞাবুদ্ধি দান করে, বাধা দান করে না, নির্বাণে সংবর্তন করে। হে ভিক্ষুগণ, অহিংসা-বিতর্ক, নৈষ্কর্ম-বিতর্ক, অব্যাপাদ-বিতর্ক-এই তিনটি হইল কুশল বিতর্ক যাহা অন্ধকারক ও নির্বাণ সংবর্তক।”

কুশল বিতর্কত্রয় অনুসরণীয়

অকুশল বিতর্কত্রয় পরিহরণীয়,

বিতর্ক-বিচার প্রশমিত করে

আপন চিন্তাধারাকে, যেমন—

বৃষ্টি প্রশমিত করে,

সমুহত মালিন্যকে।

চিত্তে বিতর্ক প্রশমনে রত যিনি

শান্তিপদ লভেন তিনিই।

৯. অন্তরামল সূত্র
৮৮. “হে ভিক্ষুগণ, অন্তরামল, অন্তর অমিত্র, অন্তর শত্রু, অন্তর বধক, অন্তর প্রতিপক্ষ বা মার তিনটি। তিনটি কী কী? হে ভিক্ষুগণ, লোভ অন্তরামল, অন্তর প্রতিপক্ষ বা মার। হে ভিক্ষুগণ, দোষ অন্তরামল, অন্তর অমিত্র, অন্তর শত্রু, অন্তর বধক, অন্তর প্রতিপক্ষ বা মার। হে ভিক্ষুগণ, মোহ অন্তরামল, অন্তর অমিত্র, অন্তর বধক, অন্তর প্রতিপক্ষ বা মার। হে ভিক্ষুগণ, এই তিনটি অন্তরামল, অন্তর অমিত্র, অন্তর শত্রু, অন্তর বধক, অন্তর প্রতিপক্ষ বা মার।”

লোভ অনর্থ উৎপাদী,

জাগায় চিত্ত প্রকোপ

অন্তরজাত এ বিপদে

(নির্লোভী) ব্যক্তি রহেন নির্ভীক।

লোভী জন—

অর্থ সে নাহি জানে

না দেখে ধর্মে

লোভে লুব্ধ নর—

অন্ধতমসম।

যিনি লোভ-বিজয়ী—

লোভযোগ্য বস্তুতেও তিনি নির্লোভ।

তাঁর লোভ প্রহীন হয়—

পদ্মে জলবিন্দুর মতো।

দোষ অনর্থ উৎপাদী

জাগায় চিত্ত প্রকোপ

অন্তরজাত এ বিপদে

(নির্দোষী) ব্যক্তি রহেন নির্ভীক।

অর্থ সে নাহি জানে,

না দেখে ধর্মে

দোষে দুষ্ট নর—

অন্ধতমসম।

যিনি দোষ-বিজয়ী

দোষের বিষয়েও যিনি অপ্রদুষ্ট

তাঁর দোষ প্রহীন হয়

বৃন্তচ্যুত পক্ব তালসম।

মুগ্ধ জন—

অর্থ সে নাহি জানে

না জানে ধর্মে,

মোহে মুগ্ধ নর

অন্ধতমসম।

যিনি মোহ-বিজয়ী

মুগ্ধ নহেন—

মোহযোগ্য বস্তুতেও।

সর্বমোহ-জয়ী তিনি

যেমন আদিত্য অভ্যুদয়ে

তমোরাজি নেয় বিদায়।

১০. দেবদত্ত সূত্র
৮৯. “হে ভিক্ষুগণ, তিনটি অসদ্ধর্ম দ্বারা অভিভূত, পরাজিত চিত্ত দেবদত্ত কোনো প্রকার উপশম ব্যতীত অনন্তকাল অপায় ও নিরয় প্রাপ্ত হয়। তিনটি কী কী? হে ভিক্ষুগণ, পাপেচ্ছা দ্বারা অভিভূত, পরাজিত চিত্ত দেবদত্ত কোনো প্রকার উপশম ব্যতীত অনন্তকাল অপায় ও নিরয় প্রাপ্ত হয়। হে ভিক্ষুগণ, পাপমিত্র দ্বারা অভিভূত পরাজিত চিত্ত দেবদত্ত কোনো প্রকার উপশম ব্যতীত অনন্তকাল অপায় ও নিরয় প্রাপ্ত হয়। কিন্তু সত্যই যখন সে তাহার পক্ষপাতমূলক জ্ঞানের ভিত্তিতে উচ্চতর কর্তব্য সম্বন্ধে অবহিত হয় তখন সে তাহার পার্থিব আচরণ এবং সদ-অসৎ বিচারশক্তি লাভ করিয়া তদ্‌জাত লক্ষ্যে উপনীত হয়। হে ভিক্ষুগণ, এই তিনটি অসদ্ধর্ম দ্বারা অভিভূত হইয়া পরিদীর্ণচিত্ত দেবদত্ত অনন্তকাল অপায় ও নিরয় প্রাপ্ত হয়।”

যে পাপেচ্ছার অনুগত

জন্ম তার যথা হোক

জানাও তাকে—

পাপ-পথের শেষ পরিণাম।

শুনেছি—

দেবদত্ত, যাকে বিজ্ঞ বলে লোক

পূর্ণমানব বলে পরিচিত যার

যশখ্যাতি সে লভেছিল

চূড়ান্ত।

তথাগতকে বিপন্ন করে

যায় সে অবীচি নিরয়—

চতুর্দ্বার ভয়ঙ্কর।

অদুষ্টের ক্ষতি চিন্তে

যেজন, নহে পাপকর্ম রত

সেও পাপাচারী, প্রদুষ্টচিত্ত

আর অশ্রদ্ধেয়।

একটি পূর্ণকলস বিষে

সমুদ্র হয় না কখনো

প্রদূষিত। কারণ—

মহাসমুদ্র মহত্তর (আর

কলস অনুদার।)

যেরূপ—

প্রদূষিত চিত্ত বাক্যের দ্বারা

তথাগতের ক্ষতির চিন্তা করে।

সুকর্মনিরত, শান্তচিত্ত তথাগতের কানে তা

পৌঁছায় না।

যিনি পণ্ডিত—

যিনি মিত্রতা করেন,

ভজনা করেন তাকেই

যার পন্থানুগমন করে

ভিক্ষু দুঃখান্তকারী হন।

চতুর্থ বর্গ সমাপ্ত।

উদ্দান-৯

বিতর্ক-সৎকার-শব্দ—পৃথিবীতে চ্যুতি

বহুজনহিত-অশুভ-ধর্ম-অন্ধকারামল

দেবদত্ত এই দশ।


 

৫. পঞ্চম বর্গ
১. অগ্রপ্রসাদ সূত্র
৯০. “হে ভিক্ষুগণ, অগ্রপ্রসাদ তিন প্রকার। তিন প্রকার কী কী? যত প্রকার সত্ত্ব আছে-অপদ বা দ্বিপদ বা চতুষ্পদ, রূপী বা অরূপী, চেতন বা অচেতন বা চেতনও নয়, অচেতনও নয় তাহাদের মধ্যে সর্বাপেৰা শ্রেষ্ঠ হইতেছেন তথাগত, অর্হৎ, সম্যকসম্বুদ্ধ। হে ভিক্ষুগণ, যে ব্যক্তি বুদ্ধে প্রসন্ন সে অগ্রে প্রসন্ন। এবং আরও, যে অগ্রে প্রসন্ন তাহার অগ্র বিপাক হয়। হে ভিক্ষুগণ, সঙ্খত বা অসঙ্খত যত ধর্ম আছে তাহার মধ্যে যারা সর্বশ্রেষ্ঠ তাহা মদহীন, পিপাসাবিহীন আলয়সমুদ্গত, (বৃথা) বাক্যব্যয়ে বিরত, তৃষ্ণাক্ষয়ী, বিরাগী, নিরোধক, নির্বাণ। যে ভিক্ষু বিরাগ ধর্মে প্রসন্ন সে অগ্রেও প্রসন্ন। যে অগ্রে প্রসন্ন তাহার অগ্রবিপাক হয়। হে ভিক্ষুগণ, যত সংঘ বা গণ আছে তথাগত শ্রাবকসংঘ তাহার মধ্যে শ্রেষ্ঠ। যেমন চারি পুরুষ যুগ্ম, অষ্ট পুরুষ পুদ্গল, এই হইল তথাগতের শ্রাবকসংঘ। এই সংঘ পূজাযোগ্য, অঞ্জলিকরণীয়, পৃথিবীতে অনুত্তর পুণ্যক্ষেত্র। হে ভিক্ষুগণ, যে ব্যক্তিগণ সংঘে প্রসন্ন তাহারা অগ্রেও প্রসন্ন। যে অগ্রে প্রসন্ন তাহার অগ্রবিপাক হয়। হে ভিক্ষুগণ, এই তিনটি হইল অগ্রপ্রসাদ।”

যে অগ্রে প্রসন্ন

সে অগ্র ধর্মজ্ঞ।

যে অগ্র-বুদ্ধে প্রসন্ন

সে অনুত্তর দক্ষিণার্থী।

যে অগ্র-ধর্মে প্রসন্ন।

সে সুখ বিরাগী।

অগ্র-সংঘে প্রসন্ন

লভে পুণ্যক্ষেত্র

অনুত্তর।

অগ্রে প্রদত্ত দান

বাড়ায়—

অগ্রপুণ্য, অগ্র-আয়ু, অগ্রবর্ণ,

যশ, কীর্তি, সুখ, বল।

অগ্রদাতা মেধাবী, আর—

অগ্র-ধর্মে সমাহিত।

দেবতামনুষ্যগণও

অগ্র প্রাপ্ত হয়ে

পায় আনন্দ।

২. জীবিকা সূত্র
৯১. “হে ভিক্ষুগণ, পিণ্ডোলের জীবিকা হইতেছে সর্ব জীবিকার মধ্যে নগণ্য। এই পিণ্ডোল শব্দ বলিতে তাহাদের বোঝায় যাহারা এই পৃথিবীতে ভিক্ষাপাত্র হস্তে ভ্রমণ করে। হে ভিক্ষুগণ, এই পিণ্ডোলের নিকটই ধর্মপ্রাপ্তির আশায় অভিজাত পরিবারের পুত্রগণ, শ্রেষ্ঠীকুলের কুমারগণ আসে, আসে না শুধু তাহারা যাহারা রাজাভিনীত, চোরাভিনীত, ঋণী, ভয়ে ভীত এবং আজীবিক। তিনি জন্ম ও জরা বিজয়ী বলিয়া সর্বদুঃখ পরিহারের উপায় জানিবার জন্য জন্ম-বার্ধক্য-মৃত্যু-শোক-তাপ-দুঃখ-দুর্দশাগ্রস্ত ও দুঃখে অভিভূত এবং জর্জরিত লোকেরাও তাঁহার শরণাপন্ন হয়। তা সত্ত্বেও হে ভিক্ষুগণ, আভিজাত্য পুত্রগণ লোভী হইয়া থাকে, লালসাগ্রস্ত হয়, মানস লক্ষ্য চ্যুত হয়, (তাহাদের) স্মৃতিশক্তি হ্রাস পায়, তাহারা অন্যমনস্ক হইয়া উঠে, আত্মভাব নষ্ট নয়, এবং অনিয়ন্ত্রিত ইন্দ্রিয়াদির ফলে তাহাদের চিন্তারাশি বিচ্ছিন্ন হয়। হে ভিক্ষুগণ, শ্মশানের স্তূপীকৃত আলোকশিখা কেবল (গ্রাম ও অরণ্যের) মধ্যবর্তী স্থানকে আলোকিত করে। গ্রামের বা অরণ্যের কাষ্ঠাদিকে প্রজ্জ্বলিত করিতে পারে না, এই উপমার সাহায্যে আমি ওই ব্যক্তির (পিণ্ডোলের) কথা বলিতেছি। কারণ সে এক দিকের যেমন গৃহের সুখ হইতে বঞ্চিত, ঠিক তেমনি অপর দিকে শ্রামণের অধিগম্য সর্বসুখ হইতে বঞ্চিত হয়।”

যে জন

আত্মসম্ভ্রম বিনষ্টির দুর্ভাগ্য-হেতু—

বিরহী, গৃহী-ভোগে

বঞ্চিত, শ্রামণ্য সম্পদেও

সে বিনাশিত হয়—

শ্মশানবতিকার মতো।

দুঃশীল, অসংযত জন

জনসাধারণ হতে ভিক্ষান্ন

করে গ্রহণ। সে অন্নের চেয়ে

অগ্নিশিখাতুল্য উত্তপ্ত লৌহগোলক

গলাধঃকরণ বরং

শ্রেয়তর।

৩. সঙ্ঘাটিকোণ সূত্র
৯২. “হে ভিক্ষুগণ, কোনো ভিক্ষু সঙ্ঘাটির প্রান্তভাগ সংগ্রহ করিয়া আমাকে অনুসরণ করে এবং আমার অনুগামী হওয়া সত্ত্বেও সে যদি অবিদ্যাসম্পন্ন হয়, কামের প্রতি অনুরাগী হয়, ব্যাপন্ন চিত্ত হয়, তাহার মানসিক আকাঙ্ক্ষা প্রদূষিত হয়, সে যদি স্মৃতিবিহীন, অসমাহিত, বিভ্রান্ত চিত্ত, অসংস্কৃত ইন্দ্রিয় হয় তবে সে আমার কাছ হইতে বহু দূরে থাকে। আমিও তাহার কাছ হইতে বহু দূরে থাকি। তাহার কারণ কী? কারণ, হে ভিক্ষুগণ, সেই ভিক্ষু ধর্মকে দেখে না। ধর্মকে না দেখায়, আমাকেও দেখে না।”

“হে ভিক্ষুগণ, কিন্তু, যদি কোনো ভিক্ষু আমার কাছ হইতে শত যোজন দূরে থাকে এবং সে যদি অবিদ্যাসম্পন্ন না হয়, কামানুরাগী না হয়, ব্যাপন্নচিত্ত না হয়, তাহার মানসিক আকাঙ্ক্ষা প্রদূষিত না হয়, সে যদি স্মৃতিমান, সমাহিত, একাগ্রচিত্ত, সংযত ইন্দ্রিয় হয় তবে সে আমার নিকটেই অবস্থান করে। আমিও তাহার কাছেই থাকি। ইহার কারণ কী? হে ভিক্ষুগণ, সে ধর্মকে দেখে, ধর্মকে দেখে বলিয়া সে আমাকেও দেখে।”

অনুগামী জন

যদি হয় লোভী আর বিধ্বংসী

দেখে সে—

নির্বাণপ্রাপ্ত যিনি

তিনি কত দূরে!

গৃধ্নু যে জন সে দেখে

বীতগৃধ্নু কত দূর।

লোভী জন দেখে

নির্লোভী কত দূর!

ধর্মে অভিজ্ঞাসম্পন্ন আর

ধর্মজ্ঞানে বিজ্ঞ

হ্রদস্বরূপ।

রক্ষা করেন ঝঞ্ঝাতাড়িতকে।

যে জন বীতরাগ

তিনি বীতরাগীর কত কাছে!

যে জন নিবৃত

তিনি নিবৃতের কত কাছে!

যে জন অগৃধ্নু

তিনি অগৃধ্নুর কত কাছে!

৪. অগ্নি সূত্র
৯৩. “হে ভিক্ষুগণ, অগ্নি তিন প্রকার। তিন প্রকার কী কী? রাগাগ্নি, দোষাগ্নি, মোহাগ্নি। হে ভিক্ষুগণ, অগ্নি এই তিন প্রকার।”

রাগের আগুন দহন করে মরণশীলে

কামের আগুন মূর্ছিতকে।

দোষের আগুন ব্যাপন্নকে।

আর প্রাণাতিপাতকারী পুরুষকে।

মোহাগ্নি দহন করে মোহমগ্নকে

আর আর্যধর্মে অকোবিদকে।

অজ্ঞ অনভিজ্ঞ জন

অভিরত স্বকায়ে,

পূর্ণ করে নিরয়,

জন্ম লভে তিরচ্ছান যোনিতে।

রাত্রিদিন অতন্দ্রিত (ভ্রমে) সে

অসুর ও প্রেতলোকে,

যতদিন না ঘটে—

মারবন্ধন মুক্তি।

যিনি সম্যকসম্বুদ্ধ শাসনে নিবেদিত

তিনি নির্বাপিত রাগাগ্নি—

তিনি নিত্য অশুভ পরিণামদর্শী।

যিনি নরোত্তম—

তাঁর দোষাগ্নি মৈত্রীদ্বারা,

মোহাগ্নি নির্বেদগামিনী প্রজ্ঞাদ্বারা

নির্বাপিত।

নির্বাপিত বিজ্ঞ পুরুষ

দিবারাত্রি করেন অগ্নি নির্বাপণ আর—

লভেন পরম পরিনির্বাণ।

তিনি অন্ত করেন—

অশেষ দুঃখের।

তিনি আর্যদৃষ্টিসম্পন্ন, বেদজ্ঞ

সম্যক জ্ঞানে গুণী আর

জাতিক্ষয়ে অভিজ্ঞাসম্পন্ন,

পুনর্জন্ম উত্তীর্ণ।

৫. উপপরীক্ষা সূত্র
৯৪. “হে ভিক্ষুগণ, ভিক্ষু এই রকম উপপরীক্ষাসম্পন্ন হইবেন যে, যখন তিনি বহির্পরীক্ষায় রত হইবেন তখন তাঁহার বিজ্ঞান অবিক্ষিপ্ত হইবে, যেহেতু তিনি ভবিষ্যৎ সম্বন্ধে নিঃশব্দ, অবিক্ষিপ্ত ও অভ্যন্তরীণ এবং অসংস্থিত বিষয়ে অনাসক্ত বলিয়া জাতি-জরা-মরণ দুঃখসমুদয়ের মূল তাঁহার মধ্যে উৎপন্ন হয় না।”

যে ভিক্ষু—

সত্ত্বসঙ্গ প্রহীন

জীবনপ্রবাহ বিচ্ছিন্ন

তাঁর—

জাতি-সংসার ক্ষয় প্রাপ্ত

আর পুনর্ভব রহিত।

৬. কামোৎপত্তি সূত্র

৯৫. “হে ভিক্ষুগণ, কামোৎপত্তির তিনটি হেতু। তিনটি কী কী? বর্তমান বস্তুতে কামনারত, সৃষ্ট কামে আনন্দিত, অন্যের দ্বারা সৃষ্ট কামে আসক্ত। হে ভিক্ষুগণ, এই তিনটি হইল কামোৎপত্তির হেতু।”

বর্তমান বস্তুতে কামাসক্ত দেবগণ

কামের অধীন, আর

আর কামভোগী দেবগণ

সৃষ্ট রতিতে লভে আনন্দ।

এ অবস্থায় আর অন্যান্য অবস্থায়ও

পণ্ডিত ব্যক্তি

কামভোগের আদীনব জানেন,

আর পরিহার করেন সর্বকাম

দিব্য ও মনুষ্য।

প্রিয় ও সুখানুভূতি দায়ক

দুরত্যয় স্রোত ছেদন করে

তাঁরা লভেন পরম নির্বাণ,

অতিক্রম করেন অশেষ দুঃখ।

যিনি—

আর্যদৃষ্টিসম্পন্ন, বেদগুণসম্পন্ন,

সম্যক জ্ঞানে গুণী, জাতিক্ষয়ে অভিজ্ঞাসম্পন্ন

তিনি পুনর্ভব না লভেন কখনো।

৭. কামযোগ সূত্র
৯৬. “হে ভিক্ষুগণ, যে ব্যক্তি কামযোগযুক্ত সে ভবযোগযুক্ত, সে পৃথিবীতে ফিরিয়া আসে। যিনি কামযোগ বিসংযুক্ত এবং ভবযোগযুক্ত তিনি পৃথিবীতে অনাগামী হন। হে ভিক্ষুগণ, যিনি কামযোগ বিসংযুক্ত এবং ভবযোগ বিসংযুক্ত তিনি ক্ষীণাসব অর্হৎ।”

উভয় সত্ত্ব—

কামযোগ সংযুক্ত তার ভবযোগ সংযুক্ত

লভে পুনর্জন্ম। চলে—

জাতি-মরণগামী হয়ে।

কামে বিরত, অপ্রাপ্ত আসবক্ষয়ী

ভবযোগে সংশ্লিষ্ট-পরিচিতি তাঁর

অনাগামী।

যিনি—

ছিন্ন সংশয়, ক্ষীণ মান, পুনর্ভবা

আসব ক্ষয় করে তিনি এ লোকেই

পারগত।

৮. কল্যাণশীল সূত্র
৯৭. “হে ভিক্ষুগণ, যে ভিক্ষু কল্যাণশীল, কল্যাণধর্মী, কল্যাণপ্রাজ্ঞ তিনি এই ধর্মবিনয়ে কেবলী, পরিপূর্ণ, পারদর্শী ও উত্তম পুরুষ বলিয়া অভিহিত। হে ভিক্ষুগণ, কিরূপে ভিক্ষু কল্যাণশীল হয়? হে ভিক্ষুগণ, (যদি) ভিক্ষু শীলসম্পন্ন হন, প্রাতিমোক্ষ সংবর সংবৃত হইয়া বাস করেন, আচার-গোচরসম্পন্ন হন, যদি তিনি অণুমাত্র দোষেও ভয়দর্শী হন, যদি তিনি শিক্ষাপদসমূহ অনুশীলন করেন তবে হে ভিক্ষুগণ, এইরূপ ভিক্ষু কল্যাণশীল হন। অকল্যাণধর্মী কিরূপে হয়? হে ভিক্ষুগণ, যদি ভিক্ষু সাঁইত্রিশটি বোধিপক্ষীয় ধর্ম ভাবনানুযোগ-অনুযুক্ত হইয়া বাস করেন তবে হে ভিক্ষুগণ, ভিক্ষু কল্যাণধর্মী হন। এইরূপে ভিক্ষু কল্যাণশীল, কল্যাণধর্মী হয়।

কল্যাণপ্রাজ্ঞ কিরূপে হয়? হে ভিক্ষুগণ, (এইখানে) ভিক্ষু আসব ক্ষয় করিয়া অনাসব হইয়া চিত্তবিমুক্তি, প্রজ্ঞাবিমুক্ত দৃষ্টধর্ম স্বয়ং অভিজ্ঞাদ্বারা দর্শন করিয়া উপসম্পদ্য হইয়া অবস্থান করেন। হে ভিক্ষুগণ, এইরূপে ভিক্ষু কল্যাণপ্রাজ্ঞ হয়। কল্যাণশীল, কল্যাণধর্মী, কল্যাণপ্রাজ্ঞ ভিক্ষু এই ধর্মবিনয়ে কেবলী হইয়া, পরিপূর্ণতা প্রাপ্ত হইয়া ‘উত্তম পুরুষ’ বলিয়া অভিহিত হন।”

কায়বাক্য মনদ্বারা

দুষ্কর্ম কৃত নয় যাঁর

‘কল্যাণশীল হ্রীমান ভিক্ষু’

পরিচিতি তাঁর।

যাঁর ধর্মসুভাবিত

যিনি সম্বোধিগামী

‘কল্যাণধর্মী বিশ্বাসী ভিক্ষু’

পরিচিতি তাঁর।

যিনি এ লোকে

দুঃখের অন্তকারী

‘কল্যাণব্রতী অনাসব ভিক্ষু’

পরিচিতি তাঁর।

যিনি—

ত্রিধর্মসম্পন্ন, অনীঘ,

ছিন্ন সংশয়, অনাসক্ত সর্ববস্তুতে

‘সর্বলোকত্রাতা’ পরিচিতি তাঁর।

৯. দান সূত্র
৯৮. “হে ভিক্ষুগণ, দান দুই প্রকার : আমিষদান ও ধর্মদান। হে ভিক্ষুগণ, এই দুইয়ের মধ্যে ধর্মদান হইল শ্রেষ্ঠতর। হে ভিক্ষুগণ, সংবিভাগ দুই প্রকার : আমিষ-সংবিভাগ ও ধর্ম-সংবিভাগ। হে ভিক্ষুগণ, এই দুইয়ের মধ্যে ধর্ম-সংবিভাগ হইল শ্রেষ্ঠতর। হে ভিক্ষুগণ, অনুগ্রহ দুই প্রকার : আমিষ-অনুগ্রহ ও ধর্মানুগ্রহ। হে ভিক্ষুগণ, এই দুইয়ের মধ্যে ধর্মানুগ্রহ হইল শ্রেষ্ঠতর।”

পরম অনুত্তর দান যার পরিচিতি,

তার সংবিভাগ ভগবান কর্তৃক বর্ণিত।

অগ্রক্ষেত্রে প্রসন্ন চিত্ত, বিদ্বান পুরুষ

যজ্ঞ করেন সময়ে

(ধর্ম) ভাষণ দান আর শ্রবণ

করেন যেজন,

যিনি প্রসন্ন চিত্ত আর অপ্রমত্ত

সুগতশাসনে,

সর্বোত্তম অর্থ তাঁর বিশোধিত।

১০. ত্রিবিদ্যা সূত্র
৯৯. “হে ভিক্ষুগণ, ধর্মে তাহাকেই আমি ব্রাহ্মণ বলিব যে ত্রিবিধ জ্ঞানের অধিকারী, যে কেবল ধর্ম সম্বন্ধে অর্থহীন কথা বলে তাহাকে বলিব না। হে ভিক্ষুগণ, একজন ভিক্ষু তাহার পূর্বজন্মের কথা এইরূপে স্মরণ করে। হে ভিক্ষুগণ, এখানে কোনো ভিক্ষু অনেক বিহিত পূর্বনিবাস অনুস্মরণ করে। যেমন : এক, দুই, তিন, চার, পাঁচ, দশ, বিশ, ত্রিশ, চল্লিশ, পঞ্চাশ, শত, হাজার, শত হাজার জাতি, অনেক সংবর্ত, অনেক বিবর্তকল্প, অনেক সংবর্ত-বিবর্ত কল্পে আমি জন্ম গ্রহণ করিয়াছি : এই নামে, এই গোত্রে। এই বর্ণে, এই আহার, এই সুখ-দুঃখ প্রতিসংবেদী, এই আয়ু পর্যন্ত তথা হইতে চ্যুত হইয়া এইখানে উৎপন্ন হইয়াছি। এইভাবে সেখানকার। স-উদ্দেশ্য অনেক বিহিত তাহার অতীত জন্ম স্মরণ করে। হে ভিক্ষুগণ, ইহাই আমার দ্বারা অধিগত প্রথম বিদ্যা। এইভাবে অবিদ্যা ধ্বংস হয়। বিদ্যা উৎপন্ন হয়। তম ধ্বংস হয়, অলোক উৎপন্ন হয়, যেহেতু সে অপ্রমত্ত, সংযত শ্রদ্ধাসম্পন্ন হইয়া বাস করে। এবং পুনরায় হে ভিক্ষুগণ, ভিক্ষু তাহার বিশুদ্ধ এবং লৌকিক অভিজ্ঞতার সীমাতিক্রান্ত দিব্যদৃষ্টি দ্বারা দর্শন করে : সত্ত্বগণ চ্যুত হইতেছে, জন্মগ্রহণ করিতেছে। হীন, প্রণীত, সুবর্ণ, সুগতিপ্রাপ্ত, দুর্গতিপ্রাপ্ত এবং যথাকর্মপ্রাপ্ত সত্ত্বদের তিনি বিশেষভাবে জানেন—‘হে ভদন্ত, সেই সত্ত্বগণ যাহারা কায়দুশ্চরিত, বাক্যদুশ্চরিত ও মনোদুশ্চরিত, আর্যদের প্রতি কটূক্তিকারী, মিথ্যাদৃষ্টিসম্পন্ন, মিথ্যাদৃষ্টি দ্বারা কার্যসম্পাদনকারী তাহারা দেহান্তে মৃত্যুর পর শাস্তি পায়। দুর্গতি লাভ করে, বিনিপাত যায় ও নরকে জন্মগ্রহণ করে। সেইরূপ হে ভদন্ত, যে সত্ত্বগণ কায়সুচরিত, বাক্যসুচরিত ও মনোসুচরিত, আর্যদের প্রতি কটূক্তি করে না, সম্যক দৃষ্টিসম্পন্ন, সম্যক দৃষ্টি দ্বারা কর্ম সম্পাদনকারী তাহারা দেহান্তে মৃত্যুর পর সুগতি স্বর্গলোকে উৎপন্ন হয়। বিশুদ্ধ লৌকিক অভিজ্ঞতার সীমাতিক্রান্ত দিব্যচক্ষু দ্বারা সত্ত্বগণ চ্যুতমান সত্ত্বদের দেখে, উৎপদ্যমান সত্ত্বদের দেখে, হীন-প্রণীত, সুর্ণ-দুবর্ণ, সুগতি-দুর্গতি প্রাপ্ত, যথাকর্মফলপ্রাপ্ত সত্ত্বদের দেখে। হে ভিক্ষুগণ, এই হইল আমার দ্বারা অধিগত দ্বিতীয় বিদ্যা। (এইভাবে) অবিদ্যা ধ্বংস হয়। বিদ্যা উৎপন্ন হয়। তম ধ্বংস হয়, আলোক উৎপন্ন হয়-যেহেতু সে অপ্রমত্ত, সংযত, শ্রদ্ধাসম্পন্ন হইয়া বাস করে।

এবং আরও, হে ভিক্ষুগণ, কোনো ভিক্ষু আসব ক্ষয় করিয়া অনাসব হন, চিত্তবিমুক্ত, প্রজ্ঞাবিমুক্ত হন, দৃষ্টধর্মকে স্বয়ং অভিজ্ঞাদ্বারা সাক্ষাৎ করিয়া বাস করেন। এই হইল আমার দ্বারা অধিগত তৃতীয় বিদ্যা। (এইভাবে) অবিদ্যা বিদূরিত হয়, বিদ্যা উৎপন্ন হয়। তম বিদূরিত হয়, আলোক উৎপন্ন হয়। সুতরাং হে ভিক্ষুগণ, যে ত্রিবিধ জ্ঞানের অধিকারী তাহাকেই ব্রাহ্মণ বলি।”

যিনি পূর্বনিবাসজ্ঞ

স্বর্গ-নিরয় দর্শনকারী,

জাতিক্ষয়ী, আর অভিজ্ঞাপ্রাপ্ত

‘মুনি’—তাঁর পরিচয়।

ত্রিবিধ বিদ্যায় অলংকৃত পুরুষই—

‘ত্রিবিদ্যাধিকারী ব্রাহ্মণ’।

যারা বলে শুধুই অর্থহীন কথা,

তারা নয়।

পঞ্চম বর্গ সমাপ্ত।

উদ্দান-১০

প্রসীদ-জীবিত-সঙ্ঘাটি, অগ্নি-উপপরীক্ষা

উৎপত্তি-কাম-কল্যাণ-দান-ধর্ম দ্বারা এই দশ।

তিক নিপাত সমাপ্ত।


 

৪. চতুর্থ নিপাত
১. ব্রাহ্মণ ধর্মযজ্ঞ সূত্র
১০০. হে ভিক্ষুগণ, আমি ভিক্ষাব্রতচারী, সদা সংযতপাণি, অন্তিম দেহধারী, অনুত্তর শল্যচিকিৎসক ভিষক। তোমরা আমার সন্তান, আমার মুখ হইতে জাত, ধর্মজাত, ধর্মনির্মিত, ধর্মদায়াদ, আমিষদায়াদ নয়।

হে ভিক্ষুগণ, দান দুই প্রকার : আমিষদান ও ধর্মদান। হে ভিক্ষুগণ, এই দুইয়ের মধ্যে ধর্মদান হইল উৎকৃষ্টতর। হে ভিক্ষুগণ, সংবিভাগ দুই প্রকার : আমিষ-সংবিভাগ ও ধর্ম-সংবিভাগ। হে ভিক্ষুগণ, এই দুইয়ের মধ্যে ধর্ম-সংবিভাগ হইল উৎকৃষ্টতর।”

স্বতঃস্ফূর্ত ধর্মযজ্ঞ

করেন যেজন,

সেজন সর্বভূত হিতানুকম্পী,

তিনি তথাগত সদৃশ,

দেবমনুষ্য শ্রেষ্ঠ।

তিনি ভবপারগামী আর

সর্বসত্ত্বের প্রণম্য।

২. সুলভ সূত্র
১০১. “হে ভিক্ষুগণ, এই চারিটি (বস্তু) যাহা অল্প এবং সুলভ ও অনবদ্য। চারিটি কী কী? হে ভিক্ষুগণ, পাংশুকূল চীবর অল্প ও সুলভ এবং তাহা অনবদ্য। হে ভিক্ষুগণ, পিণ্ডপাত ভোজন অল্প ও সুলভ এবং তাহা অনবদ্য। হে ভিক্ষুগণ, পূতিমূত্র ভৈষজ্য অল্প ও সুলভ এবং তাহা অনবদ্য। হে ভিক্ষুগণ, বৃক্ষমূলে শয়নাসন অল্প ও সুলভ এবং তাহা অনবদ্য। হে ভিক্ষুগণ, এই চারিটি হইল অল্প ও সুলভ এবং তাহা অনবদ্য। হে ভিক্ষুগণ, যদি ভিক্ষু অল্পে, সুলভে এবং অনবদ্যে সন্তুষ্ট হয় তবে তাহাকে আমি অন্যের অপেক্ষা শ্রেষ্ঠতর শ্রামণ্য ধর্মজ্ঞ বলি।”

সন্তুষ্ট যে জন—

অনবদ্যে, অল্পে আর সুলভে

তাঁর সেনাসন, চীবর, পান ভোজন

হয় না কখনো

চিত্তের বিঘাত কারণ।

যে ভিক্ষু—

তৃপ্ত আর উদ্যোগী

তিনি লভেন সে ধর্ম যা—

শ্রামণ্য জীবনানুসারী।

৩. আসবক্ষয় সূত্র
১০২. “হে ভিক্ষুগণ, যে দেখে এবং যে জানে তাহার আসব ক্ষয় হয়; যে জানে না, যে দেখে না তাহার হয় না। হে ভিক্ষুগণ, যে জানে, যে দেখে তাহার আসব ক্ষয় কিরূপে হয়? হে ভিক্ষুগণ, ‘ইহাই দুঃখ’ যে জানে ও দেখে (তাহার) আসব ক্ষয় হয়। হে ভিক্ষুগণ, ‘ইহাই দুঃখ সমুদয়’ যে জানে ও দেখে (তাহার) আসব ক্ষয় হয়। হে ভিক্ষুগণ, ‘ইহা দুঃখনিরোধ’ যে জানে ও দেখে (তাহার) আসব ক্ষয় হয়। হে ভিক্ষুগণ, ‘ইহা দুঃখনিরোধগামী পথ’ যে জানে ও দেখে (তাহার) আসব ক্ষয় হয়। হে ভিক্ষুগণ, এইরূপ যে জানে ও দেখে (তাহার) আসব ক্ষয় হয়।”

শৈক্ষ্য, শিশিক্ষু, যিনি ঋজুমার্গগামী

প্রথম জ্ঞাতব্য তাঁর

ক্ষয়ধর্ম।

অতঃপর লভ্য অনন্তর জ্ঞান।

উত্তম বিমুক্তিজ্ঞান লভেন

পরে। ক্ষয়জ্ঞান হতে হয়

ক্ষীণসংযোজন।

নিষ্ক্রিয়, অলস আর মূর্খজন

নাহি লভে নির্বাণ—

যা সর্বগ্রন্থি প্রমোচন।

৪. শ্রমণ-ব্রাহ্মণ সূত্র
১০৩. “হে ভিক্ষুগণ, শ্রমণ বা ব্রাহ্মণ যে কেহ ‘ইহা দুঃখ’ তাহা যথাভূত উপলব্ধি করে না। ‘ইহা দুঃখসমুদয়’ তাহা যথাভূত উপলব্ধি করে না। ‘ইহা দুঃখনিরোধ’ তাহা যথাভূত উপলব্ধি করে না। ‘ইহা দুঃখ নিরোধগামিনী পথ’ তাহা যথাভূত উপলব্ধি করে না। হে ভিক্ষুগণ, তাহারা সেই শ্রমণ-ব্রাহ্মণগণ আমার নয়, শ্রমণ-ব্রাহ্মণদের মধ্যে শ্রমণ-ব্রাহ্মণরূপে তাহার শ্রদ্ধাভাজন হয় না। বৃদ্ধ হইলেও দৃশ্য জগতের সমস্ত কিছুর প্রত্যক্ষ অভিজ্ঞতা লাভ করিয়া শ্রমণ-ব্রাহ্মণ যে কেহ ‘ইহা দুঃখ’ তাহা যথাভূত উপলব্ধি করে। ‘ইহা দুঃখসমুদয়’ তাহা যথাভূত উপলব্ধি করে। ‘ইহা দুঃখনিরোধ’ তাহা যথাভূত উপলব্ধি করে। ‘ইহা দুঃখনিরোধগামিনী পথ’ তাহা যথাভূত উপলব্ধি করে। হে ভিক্ষুগণ, তাহারা সেই শ্রমণ-ব্রাহ্মণগণ আমার, শ্রমণ-ব্রাহ্মণদের মধ্যে শ্রমণ-ব্রাহ্মণরূপে শ্রদ্ধাভাজন হয়। তাহারা বৃদ্ধ হইলে দৃশ্য জগতের সমস্ত কিছুর প্রত্যক্ষ অভিজ্ঞতা লাভ করিয়া শ্রমণ-ব্রাহ্মণ জীবনের মূল লক্ষ্য জানিতে পারে।”

যারা জানে না—

দুঃখ, দুঃখের উৎপত্তি—যা সর্বদুঃখময়।

দুঃখনিরোধ আর তার উপশম পথ

তারা নাহি পায় চিত্ত আর প্রজ্ঞাবিমুক্তি।

এসব পুরুষ

ভবের অন্তিম ক্রিয়ার অযোগ্য

আর জাতি-জরার অধীন

যারা জানেন—

দুঃখ, দুঃখের উৎপত্তি—যা সর্বদুঃখময়,

দুঃখনিরোধ আর তার উপশম পথ

তাঁরা চিত্ত আর প্রজ্ঞাবিমুক্তিসম্পন্ন

জাতি-জরাজয়ী, তাঁরা নিষ্পন্ন করেন—

ভবের অন্তিম ক্রিয়া।

৫. শীলসম্পন্ন সূত্র
১০৪. “হে ভিক্ষুগণ, যে ভিক্ষুগণ শীলসম্পন্ন, সমাধিসম্পন্ন, প্রজ্ঞাসম্পন্ন, বিমক্তিসম্পন্ন, জ্ঞান-দর্শনসম্পন্ন, সদ্ধর্মের প্রশংসাকারী, বিজ্ঞাপক, সন্দর্শক, প্ররোচক, সমুত্তেজক, সম্প্রহর্ষক। হে ভিক্ষুগণ, আমি বলিতেছি, এইরূপ ভিক্ষুর সঙ্গলাভে বহু উপকার হয় এবং আদেশ পালনে মনোযোগী হওয়া এবং ত্যাগধর্ম অনুসরণ করা অত্যন্ত হিতকারী। তাহার কারণ কী? হে ভিক্ষুগণ, এইরূপ ভিক্ষুকে সম্মান করিয়া, সেবা করিয়া (কোনো ব্যক্তি) নিজের শীল অপূর্ণ জানিয়া শীলস্কন্ধ ভাবনা পূর্ণ করিয়া চলেন, নিজের সমাধি অর্পণ জানিয়া সমাধি ভাবনা পূর্ণ করিয়া চলেন, নিজের প্রজ্ঞা অপূর্ণ জানিয়া প্রজ্ঞাভাবনা পূর্ণ করিয়া চলেন। নিজের বিমুক্তিস্কন্ধ অপূর্ণ জানিয়া বিমুক্তিস্কন্ধ ভাবনা পূর্ণ করিয়া চলেন। হে ভিক্ষুগণ, এইরূপ ভিক্ষুকে বলা হয় শাস্তা, সার্থবাহ, রণজয়ী, তমোহন্তা, আলোকোৎস, দীপ্তিমান, প্রদীপ্ত, আলোকবর্তিকাবাহী, প্রভঙ্কর, আর্য, চক্ষুষ্মান।”

যাঁরা ভালোমন্দ বিচার করে শ্রদ্ধাচিত্ত,

ধর্মানুশাসনে পরিশীলিত, উদার জীবন

তাঁরা শোভমান করেন সদ্ধর্মকে।

তাঁরা—

প্রভঙ্কর, আলোকোৎস, ধীর

চক্ষুষ্মান আর রণজয়ী।

পণ্ডিতগণ,

তাঁদের বাণী বহন করে

সম্যক জ্ঞানদ্বারা লভেন

জাতিক্ষয় জ্ঞান। তাঁরা

পুনর্ভবাতীত।

৬. তৃষ্ণা উৎপাদ সূত্র
১০৫. “হে ভিক্ষুগণ, তৃষ্ণা উৎপাদন চার প্রকার, যাহার দ্বারা ভিক্ষুর মধ্যে তৃষ্ণা উৎপদ্যমান হইয়া উৎপন্ন হইতেছে। চার প্রকার কী কী? হে ভিক্ষুগণ, চীবর হেতু ভিক্ষুর মধ্যে তৃষ্ণা উৎপদ্যমান হইয়া উৎপন্ন হইতেছে। হে ভিক্ষুগণ, পিণ্ডপাত-হেতু ভিক্ষুর মধ্যে তৃষ্ণা উৎপদ্যমান হইয়া উৎপন্ন হইতেছে। হে ভিক্ষুগণ, শয়নাসন-হেতু ভিক্ষুর মধ্যে তৃষ্ণা উৎপদ্যমান হইয়া উৎপন্ন হইতেছে। হে ভিক্ষুগণ, পুনঃপুন ভব-হেতু ভিক্ষুর মধ্যে তৃষ্ণা উৎপদ্যমান হইয়া উৎপন্ন হইতেছে। হে ভিক্ষুগণ, এই চারিটি হইল তৃষ্ণা উৎপাদ (তৃষ্ণার কেন্দ্র) যাহা ভিক্ষুর মধ্যে উৎপদ্যমান হইয়া উৎপন্ন হইতেছে।”

তৃষ্ণাসহচর—

দীর্ঘ সংসার পথের পথিক।

অন্যথা ভাবনাকারী—

জেনে তৃষ্ণা-দুঃখের সেই আদীনব

জন্ম-মৃত্যুকে করেন অতিক্রম।

(তিনি) বীততৃষ্ণ, অনাসক্ত, স্মৃতিমান

পরিভ্রমেন (একাকী)।

৭. সব্রহ্মক সূত্র
১০৬. “হে ভিক্ষুগণ, এইগুলি হইল ব্রাহ্মণ সমতুল্য কুল, যে সম্মানিত গৃহে পুত্রগণকর্তৃক মাতাপিতা পূজিত হয়। হে ভিক্ষুগণ, এইগুলি পূর্বদেবতা সমতুল্য কুল, যে সম্মানিত গৃহে পুত্রগণকর্তৃক মাতাপিতা পূজিত হয়। হে ভিক্ষুগণ, এইগুলি হইল পূর্বাচার্য সমতুল্য কুল, যে সম্মানিত গৃহে পুত্রগণ কর্তৃক মাতাপিতা পূজিত হয়। হে ভিক্ষুগণ, যে সম্মানিত গৃহে পুত্রগণকর্তৃক মাতাপিতা পূজিত হয় সেই কুলসমূহ পূজনীয়।

হে ভিক্ষুগণ, এই মাতাপিতাকে ‘ব্রহ্মা’ এই অধিবচনে অভিহিত করা যায়। তাহার কারণ কী? হে ভিক্ষুগণ, এই মাতাপিতাগণ, তাহাদের সন্তানের কাছে বহু উপকারী, সাফল্যদাতা, পরিপোষক, এই পৃথিবী প্রদর্শনকারী।”

সন্তানের প্রতি অনুকম্পাপরায়ণ

মাতাপিতাগণ ব্রহ্মা, পূর্বাচার্য, পূজনীয়

প্রণম্য আর সেব্য তাঁরা।

পুত্রগণ—

অন্ন, পানীয়, বস্ত্র, শয্যা, অনুলেপন,

স্নান আর পদ ধৌতকরণ দ্বারা

মাতাপিতার পরিচর্যায় রত হয়ে

‘পণ্ডিত’ খ্যাতিতে হন

প্রশংসিত। (মৃত্যুর) পরে যান স্বর্গলোক

আর লভেন সুখানন্দ।

৮. বহুকার সূত্র
১০৭. “হে ভিক্ষুগণ, ব্রাহ্মণ-গৃহপতিগণ যাহারা তোমাদের চীবর, পিণ্ডপাত, শয্যা, আসন, রোগীর প্রয়োজনীয় ওষুধ ও বস্তু ইত্যাদি উপহার দেয় তাহারা তোমাদের বহু উপকারী। হে ভিক্ষুগণ, তোমরাও ব্রাহ্মণ-গৃহপতিদের বহু উপকারী, কারণ তোমরা তাহাদের কাছে আদিকল্যাণ, মধ্যকল্যাণ, অন্তকল্যাণযুক্ত, অর্থপূর্ণ, সব্যঞ্জন, কেবল পরিপূর্ণ, পরিশুদ্ধ ব্রহ্মচর্য প্রকাশ করিয়াছ। হে ভিক্ষুগণ, সেইরূপ ব্রহ্মচর্যজীবন যাপন করা হয়, পরস্পর আস্থাপূর্ণ নির্ভরতা দ্বারা বন্যা উত্তরণ (জাগতিক বাসনাতীত হওয়া) এবং সম্যক দুঃখের অন্ত করার জন্য।”

আগারিক আর অনাগারিক

নির্ভরশীল পরস্পরের।

তাদের আরাধ্য—

সদ্ধর্ম, যোগক্ষেম, অনুত্তর।

যাঁরা আগারত্যাগী অনাগারিক

তাঁদের গ্রহণীয়—

চীবর, প্রত্যয়, শয়নাসন,

আশ্রয় আর বিনোদন।

গৃহবাসীরাও—

সুগতে আস্থাপূর্ণ নির্ভরতায়

দৃঢ়নির্ভর, আস্থাপূর্ণ অনাগারিক অর্হতে।

আর ধ্যান করেন—

আর্যপ্রজ্ঞার। ধর্মে আর বিচরণে

লভেন সুগতিমার্গ

নন্দিত হন দেবস্বর্গে।

পূর্ণমনস্কাম হয়ে লভেন

আনন্দ।

৯. কুহন সূত্র
১০৮. “হে ভিক্ষুগণ, যদি কোনো ভিক্ষু প্রতারক, অবাধ্য, বাচাল, চঞ্চল, অহংকারী, অসমাহিত হয় তবে সে আমার উপাসক নয়। হে ভিক্ষুগণ, সে এই ধর্মবিনয় হইতে অপগত, এই ধর্মবিনয়ের বৃদ্ধি, সমৃদ্ধি, উন্নতি সে করিতে পারে না। হে ভিক্ষুগণ, যে ভিক্ষু অপ্রতারক, সংযতবাক, ধীর, বাধ্য, সুসমাহিত সে আমার উপাসক। সে এই ধর্মবিনয় হইতে অনপগত, সে এই ধর্মবিনয়ের বৃদ্ধি, সমৃদ্ধি, উন্নতি করিতে পারে।”

প্রতারক, অবাধ্য, বাচাল, চঞ্চল,

অহংকারী আর অসমাহিত পুরুষ

কখনো করে না সম্মানিত—

সম্বুদ্ধ-দেশিত ধর্মে।

অপ্রতারক, সংযতবাক, বীর,

বাধ্য আর সুসমাহিত পুরুষ

করেন সম্মানিত

সম্যকসম্বুদ্ধ দেশিত ধর্মে।

১০. নদীস্রোত সূত্র
১০৯. “হে ভিক্ষুগণ, কোনো ব্যক্তিকে সুন্দর ও আনন্দদায়ক নদীস্রোতে ভাসিতে দেখিয়া নদীতীরে স্থিত কোনো চক্ষুষ্মান পুরুষ এইরূপ বলিল, ‘ওহে তুমি কেন এই সুন্দর ও আনন্দদায়ক নদীস্রোতে ভেসে চলেছ, এর নিচে আছে সঊর্মি, আবর্ত-সঙ্কুল, কুম্ভীর-দৈত্যপূর্ণ হ্রদ। হে পুরুষ, তুমি যখন ওই হৃদে যাবে তখন মৃত্যুমুখে পতিত হবে, অথবা মৃত্যুসম দুঃখ পাবে। হে ভিক্ষুগণ, অতঃপর, সেই পুরুষ (জলে ভাসমান) সেই পুরুষের কথা শুনিয়া হস্তপদ দ্বারা প্রতিস্রোতের সঙ্গে যুদ্ধ করিতে থাকিবে। হে ভিক্ষুগণ, এই উপমা একটি বিশিষ্ট তাৎপর্য বুঝাইবার জন্য করা হইল। হে ভিক্ষুগণ, (ইহার) এই হইল অর্থ-নদীর স্রোত হইল তৃষ্ণার প্রতীক, সুন্দর ও আনন্দদায়ক দৃশ্য ব্যক্তিগত আবাসনের প্রতীক। হ্রদ নিম্ন (মনের) ইন্দ্রিয়াধীন জীবনের প্রতীক। আবর্ত পঞ্চকামগুণের প্রতীক। কুম্ভীর ও রাক্ষস নারী জাতির প্রতীক। প্রতিস্রোত হইল পৃথকীকরণ-এর প্রতীক। হস্তপদ দ্বারা যুদ্ধ ব্যক্তির বলবীর্য প্রয়োগের প্রতীক। আর হে ভিক্ষুগণ, তীরস্থিত চক্ষুষ্মান পুরুষ অর্হৎ, সম্যকসম্বুদ্ধ, তথাগতের প্রতীক।”

দুঃখ সয়ে কামজয়ী পুরুষ লভেন

যোগক্ষেম।

তিনি সম্যক জ্ঞাত, বিমুক্তিচিত্ত,

বেদজ্ঞ আর ব্রহ্মচর্যাশ্রয়ী।

তিনি এই লোকের অন্তে গমনকারী

আর পারোত্তীর্ণ।

১১. চর সূত্র
১১০. “হে ভিক্ষুগণ, বিচরণশীল ভিক্ষুর মধ্যে কামবিতর্ক বা ব্যাপাদবিতর্ক বা বিহিংসাবিতর্ক উৎপন্ন হয়। হে ভিক্ষুগণ, যদি ভিক্ষু ইহার মধ্যে বাস করে, ইহা হইতে আত্মরক্ষা করিতে না পারে, ইহাকে পরিত্যাগ করিতে না পারে, ইহাকে অনভাব করিতে না পারে, ইহাতে বিচরণ করে। হে ভিক্ষুগণ, এইরূপ ভিক্ষুকে বলা হয় অলস, পাপে রত, সততও ক্রমাগত শ্রমবিমুখ, হীনবীর্য।

হে ভিক্ষুগণ, দণ্ডায়মান ভিক্ষুর মধ্যে কামবিতর্ক বা ব্যাপাদবিতর্ক বা বিহিংসাবিতর্ক উৎপন্ন হয়। হে ভিক্ষুগণ, যদি ভিক্ষু ইহার মধ্যে বাস করে, ইহা হইতে আত্মরক্ষা করিতে না পারে, ইহাকে পরিত্যাগ করিতে না পারে, ইহাকে অনভাব করিতে না পারে, ইহাতে দাঁড়াইয়া থাকে। হে ভিক্ষুগণ, এইরূপ ভিক্ষুকে বলা হয় অলস, পাপে রত, সততও ক্রমগতি শ্রমবিমুখ ও হীনবীর্য।

হে ভিক্ষুগণ, উপবিষ্ট ভিক্ষুর মধ্যে কামবিতর্ক বা ব্যাপাদবিতর্ক বা বিহিংসাবিতর্ক উৎপন্ন হয়। হে ভিক্ষুগণ, যদি ভিক্ষু ইহার মধ্যে বাস করে, ইহা হইতে আত্মরক্ষা করিতে না পারে, ইহাকে পরিত্যাগ করিতে না পারে, ইহাকে অনভাব করিতে না পারে, ইহাতে বসিয়া থাকে। হে ভিক্ষুগণ, এইরূপ ভিক্ষুকে বলা হয় অলস, পাপে রত, সততও ক্রমাগত শ্রমবিমুখ, হীনবীর্য।

হে ভিক্ষুগণ, শায়িত ভিক্ষুর মধ্যে কামবিতর্ক বা ব্যাপাদবিতর্ক বা বিহিংসাবিতর্ক উৎপন্ন হয়। হে ভিক্ষুগণ, যদি ভিক্ষু ইহার মধ্যে বাস করে, ইহা হইতে আত্মরক্ষা করিতে না পারে, ইহাকে পরিত্যাগ করিতে না পারে, ইহাকে অনভাব করিতে না পারে, ইহাতে শয়ন করিয়া থাকে। হে ভিক্ষুগণ, এইরূপ ভিক্ষুকে বলা হয় অলস, পাপে রত, সততও ক্রমাগত শ্রমবিমুখ, হীনবীর্য। কিন্তু হে ভিক্ষুগণ, বিচরণশীল ভিক্ষুর মধ্যে কামবিতর্ক বা ব্যাপাদবিতর্ক বা বিহিংসাবিতর্ক উৎপন্ন হয়। কিন্তু হে ভিক্ষুগণ, যদি ভিক্ষু ইহার মধ্যে বাস না করে, ইহা হইতে আত্মরক্ষা করে, ইহাকে পরিত্যাগ করে, ইহাকে অনভাব করে, ইহাতে বিচরণ না করে, হে ভিক্ষুগণ, এইরূপ ভিক্ষুকে বলা হয় অনলস, পরহিতরত, সতত ও ক্রমাগত উদ্যোগী, আরব্ধবীর্য।

কিন্তু হে ভিক্ষুগণ, দণ্ডায়মান ভিক্ষুর মধ্যে কামবিতর্ক বা ব্যাপাদবিতর্ক বা বিহিংসাবিতর্ক উৎপন্ন হয়। কিন্তু হে ভিক্ষুগণ, যদি ভিক্ষু ইহার মধ্যে বাস না করে, ইহা হইতে আত্মরক্ষা করে, ইহাকে পরিত্যাগ করে, ইহাকে অনভাব করে, ইহাতে দণ্ডায়মান না হয়, হে ভিক্ষুগণ, এইরূপ ভিক্ষুকে বলা হয় অনলস, পাপরহিত, সতত ও ক্রমাগত উদ্যোগী, আরব্ধবীর্য।

কিন্তু, হে ভিক্ষুগণ, উপবিষ্ট ভিক্ষুর মধ্যে কামবিতর্ক বা ব্যাপাদবিতর্ক বা বিহিংসাবিতর্ক উৎপন্ন হয়। কিন্তু হে ভিক্ষুগণ, যদি ভিক্ষু ইহার মধ্যে বাস না করে, ইহা হইতে আত্মরক্ষা করে, ইহাকে পরিত্যাগ করে, ইহাকে অনভাব করে, ইহাতে উপবিষ্ট না হয়, হে ভিক্ষুগণ, এইরূপ ভিক্ষুকে বলা হয় অনলস, পাপরহিত, সতত ও ক্রমাগত উদ্যোগী, আরব্ধবীর্য।

কিন্তু, হে ভিক্ষুগণ, শায়িত ভিক্ষুর মধ্যে কামবিতর্ক, ব্যাপাদবিতর্ক বা বিহিংসাবিতর্ক উৎপন্ন হয়, কিন্তু যদি ভিক্ষু ইহার মধ্যে বাস না করে, ইহা হইতে আত্মরক্ষা করে, ইহাকে পরিত্যাগ করে, ইহাকে অনভাব করে, ইহাতে শয়ন করিয়া না থাকে, হে ভিক্ষুগণ, এইরূপ ভিক্ষুকে বলা হয় পাপরহিত, সতত ও ক্রমাগত উদ্যোগী, আরব্ধবীর্য।”

বিচরণশীল বা দণ্ডায়মান বা উপবিষ্ট

বা শয়ান ভিক্ষু

বিতর্কিত হয় বিতর্ক দ্বারা—

যা পাপ আর গার্হস্থ্য জীবনগামী।

যে ভিক্ষু

কুপথগামী আর মোহে মুগ্ধ

অভব্য সে। অলভ্য তার

উত্তম সম্বোধি।

বিচরণশীল বা দণ্ডায়মান বা উপবিষ্ট

বা শয়ান ভিক্ষু

যদি রত হন—

সংযমে আর উপশমে

ভব্য তিনি। লভ্য তাঁর

উত্তম সম্বোধি।

১২. সম্পন্নশীল সূত্র
১১১. “হে ভিক্ষুগণ, তোমরা শীলসম্পন্ন, প্রাতিমোক্ষসম্পন্ন, প্রাতিমোক্ষ সংবরসংবৃত, আচার-গোচরসম্পন্ন, অণুমাত্র অন্যায়েও ভয়দর্শী হইয়া বাস কর, শিক্ষাপদসমূহ গ্রহণ করিয়া শিক্ষারত হও। হে ভিক্ষুগণ, যে সমস্ত ভিক্ষু শীলসম্পন্ন, প্রাতিমোক্ষসম্পন্ন, প্রাতিমোক্ষ সংবরসংবৃত, আচার-গোচরসম্পন্ন, অণুমাত্র অন্যায়েও ভয়দর্শী হইয়া বাস করে এবং শিক্ষাপদসমূহ গ্রহণ করিয়া শিক্ষারত তাহাদের উচ্চতর করণীয় কী? অধিকন্তু হে ভিক্ষুগণ, যখন ভিক্ষুগণ বিচরণশীল এবং যখন তাহাদের অবিদ্যা বিগত, ব্যাপাদ বিগত, আলস্য বিগত, জড়ত্ব বিদূরিত, নিষ্প্রভতা বিরহিত, প্রত্যুপন্নমতিত্ব সক্রিয়, দেহ স্থির, চিন্তা সুসংবদ্ধ ও সুসংহত। হে ভিক্ষুগণ, এই শীলসম্পন্ন ভিক্ষুগণ, ভ্রমণ করিতে থাকিলেও তাহাদের অনলস, নিষ্পাপ, সতত ও ক্রমাগত উদ্যোগী, আরব্ধবীর্য বলা হয়।

অধিকন্তু, হে ভিক্ষুগণ, যখন ভিক্ষুগণ দণ্ডায়মান এবং যখন তাহাদের অবিদ্যা বিগত, ব্যাপাদ বিগত, আলস্য বিগত, জড়ত্ব বিদূরিত, নিষ্প্রভতা বিরহিত, প্রত্যুপন্নমতিত্ব সক্রিয়, দেহ স্থির, চিন্তা সুসংবদ্ধ ও সুসংহত, হে ভিক্ষুগণ, এই শীলসম্পন্ন ভিক্ষুগণ, দাঁড়াইয়া থাকিলেও তাহাদের অনলস, নিষ্পাপ, সতত ও ক্রমাগত উদ্যোগী ও আরব্ধবীর্য বলা হয়।

অধিকন্তু, হে ভিক্ষুগণ, যখন ভিক্ষুগণ, উপবিষ্ট থাকে এবং যখন তাহাদের অবিদ্যা বিগত, ব্যাপাদ বিগত, আলস্য বিগত, জড়ত্ব বিদূরিত, নিষ্প্রভতা বিরহিত, প্রত্যুপন্নমতিত্ব সক্রিয়, দেহ স্থির, চিন্তা সুসংবদ্ধ ও সুসংহত, হে ভিক্ষুগণ, এই শীলসম্পন্ন ভিক্ষুগণ, উপবিষ্ট থাকিলেও তাহাদের অনলস, নিষ্পাপ, সতত ও ক্রমাগত উদ্যোগী ও আরব্ধবীর্য বলা হয়।

অধিকন্তু, হে ভিক্ষুগণ, যখন ভিক্ষুগণ শায়িত থাকে এবং যখন তাহাদের অবিদ্যা বিগত, জড়ত্ব বিদূরিত, নিষ্প্রভতা বিরহিত প্রত্যুপন্নমতিত্ব সক্রিয়, দেহ স্থির, চিন্তা সুসংবদ্ধ ও সুসংহত, হে ভিক্ষুগণ, এই শীলসম্পন্ন ভিক্ষুগণ, শায়িত থাকিলেও তাহাদের অনলস, নিষ্পাপ, সতত ও ক্রমাগত উদ্যোগী, আরব্ধবীর্য বলা হয়।”

বিচরণে, দণ্ডায়মানে, উপবেশনে, শয়নে

অঙ্গপ্রত্যঙ্গ পরিচালনে আর

নিজেকে সম্প্রসারণেও

ভিক্ষু রহিবে সংযমে।

ঊর্ধ্ব, তির্যক, পার্শ্ব—

যথা জগতের গতি

স্কন্ধের উদয়-ব্যয়ও তদ্রূপ।

বিজ্ঞ, অনলস, সংযত ব্যবহার

অগর্বিত, শান্ত, সমাহিত আর

শিক্ষণীয়ে সদা মনোযোগী যিনি

‘সতত দৃঢ়সংকল্প’ অভিধা তাঁর।

১৩. লোক সূত্র
১১২. “হে ভিক্ষুগণ, তথাগত কর্তৃক লোক (জগৎ) বিশেষভাবে জ্ঞাত হইয়াছে। তথাগত লোক হইতে বিসংযুক্ত। হে ভিক্ষুগণ, তথাগত কর্তৃক লোকসমুদয় প্রহীন হইয়াছে। হে ভিক্ষুগণ, তথাগত কর্তৃক লোকনিরোধ বিশেষভাবে জ্ঞাত হইয়াছে। লোকনিরোধ তথাগতের বিশেষভাবে উপলব্ধি হইয়াছে। হে ভিক্ষুগণ, তথাগত কর্তৃক লোকনিরোধগামিনী পথ তথাগত কর্তৃক ভাবিত হইয়াছে।

হে ভিক্ষুগণ, সদেব, সমার, সব্রহ্মক, সশ্রমণ-ব্রাহ্মণ, সপ্রজ্ঞা, সদেব মনুষ্যলোকের দৃষ্ট, শ্রুত, চিন্তিত, বিজ্ঞাত সমস্ত বিশেষভাবে তথাগত কর্তৃক জ্ঞাত হইয়াছে, এইজন্য তাঁহাকে ‘তথাগত’ বলা হয়।

হে ভিক্ষুগণ, যে রাত্রে তথাগত অনুত্তর সম্যক সম্বোধি লাভ করেন সে রাত্রে তিনি অনুপাধিশেষ নির্বাণধাতু পরিনির্বাণ লাভ করিয়া যাহা কিছু বলিয়াছেন, উচ্চারণ করিয়াছেন, নির্দেশ দিয়াছেন তাহা সর্ব বিষয়ে তথানুরূপ হইয়াছে, অন্যথা হয় নাই। এইজন্য তাঁহাকে ‘তথাগত’ বলা হয়।

হে ভিক্ষুগণ, তথাগত ঠিক যাহা বলেন, তিনি তাহাই করেন। তথাগত যাহা করেন, ঠিক তাহাই তিনি বলেন। আরও, তিনি তাহাই করেন, যাহা বলেন এবং তাহাই বলেন যাহা তিনি করেন। হে ভিক্ষুগণ, সদেব, সমার, সব্রহ্মক, সশ্রমণ-ব্রাহ্মণ, সপ্রজ্ঞা, সদেবমনুষ্য পৃথিবীতে ‘তথাগত’ অবিভূ, অনভিভূত, অন্যের প্রয়োজনদর্শী, সর্ব শক্তিমান, এইজন্য তাঁহাকে তথাগত বলা হয়।”

অভিজ্ঞা লভে সর্বলোকে,

জেনে সর্বলোক যথাযথ,

সর্বলোক হতে হয়ে বিসংযুক্ত

অতুলনীয় থেকে সর্বলোকে

তিনি হলেন—

সর্ববিভূ, ধীর, সর্বগ্রন্থি প্রমোচন।

লভেন পরমা শান্তি নির্বাণ—

অকুতোভয়।

এ ক্ষীণাসব বুদ্ধ অনীঘ, ছিন্নসংশয়।

সর্বকর্ম ক্ষয়প্রাপ্ত (তাঁর) আর

বিমুক্ত উপাধি ক্ষয়ে।

এ ভগবান বুদ্ধ অনুত্তর, পুরুষসিংহ।

সদেব পৃথিবীর (কল্যাণে) তাঁর

ব্রহ্মচক্র প্রবর্তন।

দেবতা আর মনুষ্যের মাঝে

যাঁরা বুদ্ধের শরণাগত,

প্রণমিবে (তাঁর) চরণে

যিনি সংযমী, সংযমী শ্রেষ্ঠ

প্রশান্ত, প্রশান্তের মধ্যে যিনি ঋষি।

মুক্ত, মুক্তাগ্রগামী,

উত্তীর্ণ, উত্তীর্ণবর—

পূজেন তাঁকে যিনি—

মহান, কালোত্তীর্ণ,

যাঁর সমকক্ষ পুরুষ নেই

সদেবলোকে।

চতুর্থ নিপাত সমাপ্ত।

উদ্দান-১১

ব্রাহ্মণ-সুলভ-আসব-শ্রমণ-শীল-তৃষ্ণা-ব্রহ্মা।

বহুকার-কুহন-পুরুষ-নদী-চর-সম্পন্ন-লোক এই ত্রয়োদশ ॥

খুদ্দকনিকায়ে ইতিবুত্তক সমাপ্ত।

১. প্রথম নিপাত

১. প্রথম বর্গ

১. লোভ সূত্র

২. দোষ সূত্র

৩. মোহ সূত্র

৪. ক্রোধ সূত্র

৫. ম্রক্ষ সূত্র

৬. মান সূত্র

৭. সর্বপরিজ্ঞা সূত্র

৮. মানপরিজ্ঞা সূত্র

৯. লোভপরিজ্ঞা সূত্র

১০. দোষপরিজ্ঞা সূত্র

২. দ্বিতীয় বর্গ

১. মোহপরিজ্ঞাত সূত্র

২. ক্রোধপরিজ্ঞাত সূত্র

৩. ম্রক্ষপরিজ্ঞাত সূত্র

৪. অবিদ্যা নীবরণ সূত্র

৫. তৃষ্ণা সংযোজন সূত্র

৬. প্রথম শৈক্ষ্য সূত্র

৭. দ্বিতীয় শৈক্ষ্য সূত্র

৮. সংঘভেদ সূত্র

৯. সংঘসামগ্রী সূত্র

১০. প্রদুষ্টচিত্ত সূত্র

৩. তৃতীয় বর্গ

১. প্রসন্নচিত্ত সূত্র

২. মৈত্রী সূত্র

৩. উদয় সূত্র

৪. অস্থিপুঞ্জ সূত্র

৫. মৃষাবাদ সূত্র

৬. দান সূত্র

৭. মৈত্রীভাবনা সূত্র

২. দ্বিতীয় নিপাত

১. প্রথম বর্গ

১. দুঃখবিহার সূত্র

২. সুখবিহার সূত্র

৩. তপনীয় সূত্র

৪. অতপনীয় সূত্র

৫. প্রথম শীল সূত্র

৬. দ্বিতীয় শীল সূত্র

৭. আতাপী সূত্র

৮. প্রথম কুহন (প্রতারণা) সূত্র

৯. দ্বিতীয় কুহন সূত্র

১০. সৌমনস্য (প্রসন্নতা) সূত্র

২. দ্বিতীয় বর্গ

১. বিতর্ক সূত্র

২. দেশনা সূত্র

৩. বিদ্যা সূত্র

৪. প্রজ্ঞাপরিহীন সূত্র

৫. শুক্লধর্ম সূত্র

৬. অজাত সূত্র

৭. নির্বাণধাতু সূত্র

৮. পটিসল্লান (ধ্যানবিষয়ে লীন হওয়া) সূত্র

৯. শিক্ষানিশংস সূত্র

১০. জাগরিয় সূত্র

১১. আপায়িক (নারকীয়) সূত্র

১২. দৃষ্টিগত সূত্র

৩. তৃতীয় নিপাত

১. প্রথম বর্গ

১. মূল সূত্র

২. ধাতু সূত্র

৩. প্রথম বেদনা সূত্র

৪. দ্বিতীয় বেদনা সূত্র

৫. প্রথম এষণা সূত্র

৬. দ্বিতীয় এষণা সূত্র

৭. প্রথম আসব সূত্র

৮. দ্বিতীয় আসব সূত্র

৯. তৃষ্ণা সূত্র

১০. মাররাজ্য সূত্র

২. দ্বিতীয় বর্গ

১. পুণ্যক্রিয়াবস্তু সূত্র

২. চক্ষু সূত্র

৩. ইন্দ্রিয় সূত্র

৪. কাল সূত্র

৫. দুঃশ্চরিত সূত্র

৬. সুচরিত সূত্র

৭. শুচি সূত্র

৮. মৌন সূত্র

৯. প্রথম রাগ সূত্র

১০. দ্বিতীয় রাগ সূত্র

৩. তৃতীয় বর্গ

১. মিথ্যাদৃষ্টি সূত্র

২. সম্যক দৃষ্টি সূত্র

৩. নিঃসারণীয় সূত্র

৪. শ্রেয়তর সূত্র

৫. পুত্র সূত্র

৬. অবৃষ্টিক সূত্র

৭. সুখ প্রার্থনা সূত্র

৮. ভঙ্গুর সূত্র

৯. ধাতু সূত্র

১০. পরিহান সূত্র

৪. চতুর্থ বর্গ

১. বিতর্ক সূত্র

২. সৎকার সূত্র

৩. দেবশব্দ সূত্র

৪. পঞ্চ পূর্বনিমিত্ত সূত্র

৫. বহুজন হিত সূত্র

৬. অশুভানুদর্শী সূত্র

৭. ধর্মানুধর্ম প্রতিপন্ন সূত্র

৮. অন্ধকরণ সূত্র

৯. অন্তরামল সূত্র

১০. দেবদত্ত সূত্র

৫. পঞ্চম বর্গ

১. অগ্রপ্রসাদ সূত্র

২. জীবিকা সূত্র

৩. সঙ্ঘাটিকোণ সূত্র

৪. অগ্নি সূত্র

৫. উপপরীক্ষা সূত্র

৭. কামযোগ সূত্র

৮. কল্যাণশীল সূত্র

৯. দান সূত্র

১০. ত্রিবিদ্যা সূত্র

৪. চতুর্থ নিপাত

১. ব্রাহ্মণ ধর্মযজ্ঞ সূত্র

২. সুলভ সূত্র

৩. আসবক্ষয় সূত্র

৪. শ্রমণ-ব্রাহ্মণ সূত্র

৫. শীলসম্পন্ন সূত্র

৬. তৃষ্ণা উৎপাদ সূত্র

৭. সব্রহ্মক সূত্র

৮. বহুকার সূত্র

৯. কুহন সূত্র

১০. নদীস্রোত সূত্র

১১. চর সূত্র

১২. সম্পন্নশীল সূত্র

১৩. লোক সূত্র