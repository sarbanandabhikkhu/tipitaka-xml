সূত্রপিটকে দীর্ঘনিকায়

শীলস্কন্ধ-বর্গ
অনুবাদক : ভিক্ষু শীলভদ্র

১. ব্রহ্মজাল সূত্র
১. আমি এইরূপ শ্রবণ করিয়াছি, একসময় ভগবান পঞ্চশত ভিক্ষু-সমন্বিত সুবৃহৎ ভিক্ষুসংঘের সহিত রাজগৃহ ও নালন্দার মধ্যবর্তী রাজপথের উপর দিয়া চলিতেছিলেন। পরিব্রাজক সুপ্রিয়ও ব্রহ্মদত্ত নামক তরুণ বয়স্ক শিষ্যের সহিত রাজগৃহ ও নালন্দার মধ্যবর্তী রাজপথের উপর দিয়া চলিতেছিলেন। ওই সময়ে পরিব্রাজক সুপ্রিয় নানা প্রকারে বুদ্ধের নিন্দা করিতেছিলেন, ধর্মের নিন্দা করিতেছিলেন, সংঘের নিন্দা করিতেছিলেন। কিন্তু সুপ্রিয়ের তরুণ শিষ্য ব্রহ্মদত্ত নানাপ্রকারে বুদ্ধের প্রশংসোক্তি করিতেছিলেন, ধর্মের প্রশংসোক্তি করিতেছিলেন, সংঘের প্রশংসোক্তি করিতেছিলেন। এইরূপে তাঁহারা আচার্য ও শিষ্য উভয়ে প্রত্যক্ষভাবে পরস্পর পরস্পরের বিরুদ্ধবাদী হইয়া ভগবান ও ভিক্ষুগণের পশ্চাদনুসরণ করিতেছিলেন।

২. তৎপরে ভগবান ভিক্ষুসংঘের সহিত অম্বলট্ঠিকা[1] নাম উদ্যানে স্থিত রাজকীয় ভবনে রাত্রিবাস করিলেন। পরিব্রাজক সুপ্রিয়ও তাঁহার তরুণ শিষ্য ব্রহ্মদত্তের সহিত ওই স্থানে রাত্রি যাপন করিলেন। ওই স্থানেও পরিব্রাজক সুপ্রিয় নানাপ্রকারে বুদ্ধের নিন্দোক্তি করিলেন, ধর্মের নিন্দোক্তি করিলেন, সংঘের নিন্দোক্তি করিলেন। কিন্তু সুপ্রিয়ের তরুণ শিষ্য ব্রহ্মদত্ত নানাপ্রকারে বুদ্ধের প্রশংসোক্তি করিলেন, ধর্মের প্রশংসোক্তি করিলেন, সংঘের প্রশংসোক্তি করিলেন। এইরূপে তাঁহারা, আচার্য ও শিষ্য উভয়ে, প্রত্যক্ষভাবে পরস্পর পরস্পরের বিরুদ্ধবাদী হইলেন।

৩. অনন্তর বহুসংখ্যক ভিক্ষু প্রত্যুষে গাত্রোত্থানপূর্বক মণ্ডলমালে[2] সম্মিলিত হইয়া উপবেশন করিলে তাঁহাদের মধ্যে কথোপকথন এইরূপ ধারা অবলম্বন করিল : “কী আশ্চর্য, আবুসো, কী অদ্ভুত যে জ্ঞান ও দর্শনসম্পন্ন ভগবান অর্হৎ সম্যকসম্বুদ্ধের নিকট মনুষ্যগণের প্রবৃত্তি যে কতরূপ বিভিন্ন আকার ধারণ করিতে পারে তাহা সুপ্রতিবিদিত। এই পরিব্রাজক সুপ্রিয় অনেক প্রকারে বুদ্ধের নিন্দোক্তি করিতেছেন, ধর্মের নিন্দোক্তি করিতেছেন, সংঘের নিন্দোক্তি করিতেছেন, কিন্তু তাঁহার শিষ্য তরুণ ব্রহ্মদত্ত অনেক প্রকারে বুদ্ধের প্রশংসোক্তি করিতেছেন, ধর্মের প্রশংসোক্তি করিতেছেন, সংঘের প্রশংসোক্তি করিতেছেন। এইরূপে তাঁহারা, আচার্য ও শিষ্য উভয়ে, প্রত্যক্ষভাবে পরস্পর পরস্পরের বিরুদ্ধবাদী হইয়া ভগবান ও ভিক্ষুগণের পশ্চাদনুসরণ করিতেছেন।”

৪. অতঃপর ভগবান ভিক্ষুদিগের কথোপকথনের ধারা অবগত হইয়া মণ্ডলমালে গমন করিলেন এবং তথায় নির্দিষ্ট আসনে উপবেশন করিলেন। তৎপরে তিনি ভিক্ষুদিগকে সম্বোধন করিলেন :

“এই স্থানে উপবিষ্ট হইয়া তোমরা কী কথায় নিযুক্ত, তোমাদের কী আলোচনা বাধাপ্রাপ্ত হইল?” এইরূপে জিজ্ঞাসিত হইয়া ভিক্ষুগণ তাঁহাকে সমস্ত বৃত্তান্ত বলিলেন।

৫. “ভিক্ষুগণ, অপরে যদি আমার, কিম্বা ধর্মের, কিম্বা সংঘের নিন্দা করে, তজ্জন্য তোমরা দ্বেষাবিষ্ট হইও না, ক্ষুব্ধ হইও না, কুপিত হইও না। অপরে আমার, কিম্বা ধর্মের, কিম্বা সংঘের নিন্দা করিলে, যদি তোমরা কুপিত হও, অথবা হৃদয়ে আঘাত অনুভব করো, তাহা হইলে উহা তোমাদেরই পথে অন্তরায় হইবে। ভিক্ষুগণ, অপরে আমার, কিম্বা ধর্মের, কিম্বা সংঘের নিন্দা করিলে, যদি তোমরা কুপিত অথবা অসন্তুষ্ট হও, তাহা হইলে পরের বাক্য সুভাষিত কিংবা দুর্ভাষিত তাহা বিচার করিতে সক্ষম হইবে কি?”

“না, ভন্তে।”

ভিক্ষুগণ, অপরে আমার, কিম্বা ধর্মের, কিম্বা সংঘের নিন্দা করিলে তোমরা এই বলিয়া অসত্যের অসত্যতা প্রতিপন্ন করিবে, “এই কারণে ইহা অসত্য, এই কারণে ইহা মিথ্যা, আমাদিগের মধ্যে ইহার অস্তিত্ব নাই, আমাদিগের মধ্যে ইহা অবিদ্যমান।”

৬. কিন্তু, ভিক্ষুগণ, অপরে আমার, কিম্বা ধর্মের, কিম্বা সংঘের প্রশংসা করিলেও তোমরা সেজন্য আনন্দ, সৌমনস্য কিম্বা উল্লাসের প্রশ্রয় দিও না। তোমরা সেরূপ করিলে উহা তোমাদেরই পথে অন্তরায় হইবে। অপরে আমার, অথবা ধর্মের, অথবা সংঘের প্রশংসা করিলে তোমরা সত্যের সত্যতা স্বীকার করিবে এবং বলিবে, “এই কারণে এরূপ হইয়াছে, এই কারণে ইহা সত্য, আমাদিগের মধ্যে ইহার অস্তিত্ব আছে, আমাদিগের মধ্যে ইহা বিদ্যমান।”

চূলশীল
৭. “সংসারাসক্ত সাধারণ মনুষ্য তথাগতের প্রশংসা কীর্তন করিবার সময় তুচ্ছ, স্বল্পমূল্য শীল সম্বন্ধেই বলিয়া থাকে। যে তুচ্ছ, স্বল্পমূল্য শীলসমূহ তৎকর্তৃক কথিত হয়, উহা কী কী?

৮. “প্রাণাতিপাত পরিহার করিয়া উহা হইতে বিরত হইয়া শ্রমণ গৌতম দণ্ড ও শস্ত্র পরিত্যাগ করিয়াছেন, তিনি বিনয় ও দয়াশীলতার সহিত সর্বপ্রাণীর প্রতি মৈত্রী ও করুণা প্রণোদিত হইয়া বিচরণ করেন।” সংসারাসক্ত সাধারণ মনুষ্য তথাগতের প্রশংসা কীর্তনকালে এইরূপ বলিয়া থাকে।

“অদত্তের গ্রহণ পরিহারপূর্বক শ্রমণ গৌতম অদত্তের গ্রহণ হইতে বিরত; যাহা দত্ত তাহা গ্রহণ করিয়া, দানের প্রতীক্ষা করিয়া সততা ও শুদ্ধচিত্তের সহিত তিনি বিচরণ করেন।” সংসারাসক্ত মনুষ্য তথাগতের প্রশংসা কীর্তনকালে এইরূপ বলিয়া থাকে।

“ইন্দ্রিয়পরায়ণতা পরিহারপূর্বক ব্রহ্মচারী শ্রমণ গৌতম পাপ হইতে দূরে অবস্থান করেন, তিনি ইতরসুলভ মৈথুন হইতে বিরত।” সংসারাসক্ত মনুষ্য তথাগতের প্রশংসা কীর্তনকালে এইরূপ বলিয়া থাকে।

৯. “মৃষাবাদ পরিহারপূর্বক শ্রমণ গৌতম মিথ্যা ভাষণ হইতে বিরত; তিনি সত্যবাদী, তিনি সত্য হইতে কখনো ভ্রষ্ট হন না; তিনি দৃঢ়চিত্ত ও বিশ্বাসযোগ্য; তিনি প্রতিশ্রুতি ভঙ্গে বিরত।” সংসারাসক্ত মনুষ্য তথাগতের প্রশংসা কীর্তনকালে এইরূপ বলিয়া থাকে।

“পিশুনবাক্য পরিহারপূর্বক শ্রমণ গৌতম উহা হইতে বিরত। তিনি এই স্থানে যাহা শ্রবণ করেন, এই স্থানের লোকের বিরুদ্ধে কলহ উৎপাদনের অভিসন্ধিতে তাহা অন্যত্র প্রকাশ করেন না; অন্যত্র যাহা শ্রবণ করেন, ওই স্থানের লোকের বিরুদ্ধে কলহ উৎপাদনের অভিসন্ধিতে তাহা এই স্থানে প্রকাশ করেন না। এইরূপে তিনি যাহারা ভিন্ন তাহাদের মধ্যে ঐক্য প্রতিষ্ঠাতা, যাহারা মিত্র তাহাদের মধ্যে মৈত্রীর উৎসাহদাতা, ঐক্যকারক, ঐক্যপ্রিয়, ঐক্যানন্দ, ঐক্যোৎপাদক বাক্যের কথনকারী।” সংসারাসক্ত মনুষ্য তথাগতের প্রশংসা কীর্তনকালে এইরূপ বলিয়া থাকে।

“পরুষবাক্য পরিহারপূর্বক শ্রমণ গৌতম উহা হইতে প্রতিবিরত। যে বাক্য অনিন্দ্য, যাহা শ্রুতি-সুখকর, মনোজ্ঞ, হৃদয়গ্রাহী, শিষ্ট-মনুষ্যের প্রীতিপ্রদ ও মনোহর, তিনি ওইরূপ বাক্য বলিয়া থাকেন।” সংসারাসক্ত মনুষ্য তথাগতের প্রশংসা কীর্তনকালে এইরূপ বলিয়া থাকে।

“বৃথাপ্রলাপ পরিহারপূর্বক শ্রমণ গৌতম উহা হইতে বিরত। তিনি কালবাদী, ভূতবাদী, ধর্মবাদী, বিনয়বাদী; তিনি যথাকালে যুক্তিপূর্ণ, সুবিভক্ত, অর্থ-সংহতি মূল্যবান বাক্য বলিয়া থাকেন।” সংসারাসক্ত মনুষ্য তথাগতের প্রশংসা কীর্তনকালে এইরূপ উক্তি করিয়া থাকে।

১০. “শ্রমণ গৌতম বীজ ও উদ্ভিদের বিনাশ হইতে প্রতিবিরত। তিনি একাহারী, রাত্রি ও বিকাল ভোজনে প্রতিবিরত। তিনি নৃত্য-গীত-বাদ্য-সম্বলিত প্রদর্শনী গমনে বিরত। তিনি মাল্য, গন্ধ ও বিলেপনের ধারণ, মণ্ডন ও বিভূষণ হইতে বিরত। তিনি উচ্চ ও বৃহৎ শয্যার ব্যবহারে বিরত। তিনি স্বর্ণ ও রৌপ্যের গ্রহণ হইতে বিরত। কুক্কুট ও শূকর গ্রহণে বিরত। তিনি হস্তী, গো, অশ্ব ও অশ্বী গ্রহণে বিরত। তিনি অপক্ব শস্যের গ্রহণ হইতে বিরত। তিনি অপক্ব মাংসের গ্রহণ হইতে বিরত। তিনি স্ত্রীলোক ও কুমারীর গ্রহণ হইতে বিরত। তিনি ক্রীতদাসী ও ক্রীতদাসের গ্রহণে বিরত। তিনি মেষ ও ছাগের গ্রহণে বিরত। তিনি কর্ষিত ও অকর্ষিত ভূমির গ্রহণ হইতে বিরত। তিনি দূত ও সংবাদবাহকের কর্ম হইতে বিরত। তিনি ক্রয় ও বিক্রয় হইতে বিরত। তিনি তুলা, কংস[3] ও মান-সম্বন্ধিত প্রবঞ্চনা হইতে বিরত। তিনি উৎকোচ, বঞ্চনা ও শাঠ্যরূপ বক্রগতি হইতে বিরত। তিনি ছেদন, বধ, বন্ধন, দস্যুতা, লুণ্ঠন ও আক্রমণ হইতে বিরত। সংসারাসক্ত মনুষ্য তথাগতের প্রশংসা কীর্তনকালে এইরূপ বলিয়া থাকে।

চূলশীল সমাপ্ত।

মধ্যম শীল
১১. “কোনো কোনো শ্রমণ ও ব্রাহ্মণ শ্রদ্ধাদত্ত ভোজনাদি উপভোগ করিয়াও পঞ্চবীজ শ্রেণির ও তদুদ্ভূত উদ্ভিদসমূহের, যথা : মূলবীজ, খণ্ডবীজ, গ্রন্থিবীজ, অগ্রবীজ এবং বীজ-বীজ-এই সমুদয়ের বিনাশে রত থাকেন; কিন্তু শ্রমণ গৌতম এইরূপ বীজ ও উদ্ভিদের বিনাশের প্রতি বিরত।” সংসারাসক্ত মনুষ্য তথাগতের প্রশংসা কীর্তনকালে এইরূপ বলিয়া থাকে।

১২. “কোনো কোনো শ্রমণ ও ব্রাহ্মণ শ্রদ্ধাদত্ত ভোজনাদি উপভোগ করিয়াও এইরূপ সঞ্চিত দ্রব্যের উপভোগে রত থাকেন; যথা : সঞ্চিত অন্ন, পান, বস্ত্র, পান, শয্যা, গন্ধ এবং ব্যঞ্জন পাকোপকরণ; কিন্তু শ্রমণ গৌতম এই প্রকার সঞ্চিত দ্রব্যের উপভোগে বিরত।” সংসারাসক্ত মনুষ্য তথাগতের প্রশংসা কীর্তনকালে এইরূপ বলিয়া থাকে।

১৩. “কোনো কোনো শ্রমণ ও ব্রাহ্মণ শ্রদ্ধাদত্ত ভোজনাদি উপভোগ করিয়াও এইরূপ প্রদর্শনী গমনে রত থাকেন; যথা : নৃত্য, গীত, বাদ্য, প্রেক্ষা, আখ্যান[4] প্রাণিস্বর[5], কবির গান, দামামা বাদ্য, রঙ্গমঞ্চে প্রদর্শিত দৃশ্যপট, চণ্ডাল বাজীকরের কৌশল, হস্তী-যুদ্ধ, অশ্ব-যুদ্ধ, মহিষ-যুদ্ধ, বৃষভ-যুদ্ধ, অজ-যুদ্ধ, মেষ-যুদ্ধ, কুক্কুট-যুদ্ধ, বর্তক-যুদ্ধ[6], দণ্ড-যুদ্ধ, মুষ্টি-যুদ্ধ, মল্ল-যুদ্ধ, কৃত্রিম-যুদ্ধ, সেনাবিন্যাস, সৈন্যব্যূহ, বাহিনী পরিদর্শন-শ্রমণ গৌতম এইরূপ প্রদর্শনী গমন হইতে বিরত।” সংসারাসক্ত মনুষ্য তথাগতের প্রশংসা কীর্তনকালে এইরূপ বলিয়া থাকে।

১৪. কোনো কোনো শ্রমণ ও ব্রাহ্মণ শ্রদ্ধাদত্ত ভোজনাদি উপভোগ করিয়াও এইরূপ দ্যূত ও অলস ক্রীড়ারূপ প্রমোদে আসক্ত হইয়া থাকেন; যথা : অষ্টপদ, দশপদ[7], আকাশ[8], পরিহার-পথ[9], সন্তিকা[10], খালিকা[11], ঘটিকা[12], শলাক-হস্ত[13], অক্ষ[14], পঙ্গচীর[15], বঙ্কক[16], মোক্ষচিকা[17], চিঙ্গুলিক[18], প্রত্রাঢ়ক[19], ক্রীড়ার্থ রথ ও ধনু, অক্ষরিকা[20], মনেষিকা[21], অক্ত বিকৃতির অনুকরণ[22];” কিন্তু শ্রমণ গৌতম এইরূপ দ্যূত ও অলস ক্রীড়ারূপ প্রমাদে অনাসক্ত।” সংসারাসক্ত মনুষ্য তথাগতের প্রশংসা কীর্তনকালে এইরূপ বলিয়া থাকে।

১৫. “কোনো কোনো শ্রমণ ও ব্রাহ্মণ শ্রদ্ধাদত্ত ভোজনাদি উপভোগ করিয়াও এইরূপ উচ্চ ও মহাশয়ন ব্যবহারে রত থাকেন; যথা : আসণ্ডি[23], পর্যঙ্ক, গোণক[24], চিত্তক[25], পটিকা[26], পটলিকা[27], তূলিকা[28], বিকতিকা[29], উদ্দলোমী[30], একান্তলোমী[31], কট্ঠিষ্য[32], কেষৌয়, কুত্তক[33], হস্তী, অশ্ব ও রথাস্তরণ, অজিনাস্তরণ, কদলী-মৃগ[34], চর্ম আস্তরণ, সচন্দ্রাতপ আস্তরণ, শির ও পাদদেশ রক্ষার নিমিত্ত লোহিত উপাধানযুক্ত পর্যঙ্ক; কিন্তু শ্রমণ গৌতম এই প্রকার উচ্চ ও মহাশয়ন ব্যবহারে বিরত।” সংসারাসক্ত মনুষ্য তথাগতের প্রশংসা কীর্তনকালে এইরূপ বলিয়া থাকে।

১৬. “কোনো কোনো শ্রমণ ও ব্রাহ্মণ শ্রদ্ধাদত্ত ভোজনাদি উপভোগ করিয়াও এইরূপ মণ্ডণ ও বিভূষণাদিতে রত থাকেন; যথা : উৎসাদন[35], পরিমর্দন, স্নান, সংবাহন[36], দর্পণ, অঞ্জন, মাল্য, বিলেপন, মুখচূর্ণ, মুখবিলেপণ, কঙ্কণ, শিখাবন্ধ, দণ্ড, নাড়িক[37], খড়গ, ছদ্র, চিত্রিত পাদুকা, উষ্ণীষ, মণি, বাল-বীজনী, দীর্ঘ দশাবিশিষ্ট শুভ্র বস্ত্র; কিন্তু শ্রমণ গৌতম এবম্বিধ মণ্ডণ ও বিভূষণাদি হইতে বিরত।” সংসারাসক্ত মনুষ্য তথাগতের প্রশংসা কীর্তনকালে এইরূপ বলিয়া থাকে।

১৭. “কোনো কোনো শ্রমণ ও ব্রাহ্মণ শ্রদ্ধাদত্ত ভোজনাদি উপভোগ করিয়াও এইরূপ হীন আলাপে রত থাকেন; যথা : রাজ-কথা, চোর-কথা, মহামাত্য-কথা, সেনা সম্বন্ধীয়-কথা, ভয়-কথা, যুদ্ধ-কথা, খাদ্য ও পানীয়-কথা, বস্ত্র-কথা, শয়ন-কথা, মাল্য-কথা, গন্ধ-কথা, জ্ঞাতি-কথা, যান-কথা, গ্রাম-কথা, নিগম-কথা, নগর-কথা, জনপদ-কথা, নারী-কথা, বীর-কথা, পথ-কথা, কুম্ভস্থান-কথা[38], পূর্বপুরুষ-কথা[39], নিরর্থক কথা পৃথিবী ও সমুদ্রের উৎপত্তি সম্বন্ধীয় মন্তব্য, অস্তিত্ব ও নাস্তিত্ব সম্বন্ধীয় কথা; কিন্তু শ্রমণ গৌতম এইরূপ হীন আলাপে বিরত।” সংসারাসক্ত মনুষ্য তথাগতের প্রশংসা কীর্তনকালে এইরূপ বলিয়া থাকে।

১৮. “কোনো কোনো শ্রমণ ও ব্রাহ্মণ শ্রদ্ধাদত্ত ভোজনাদি উপভোগ করিয়া এইরূপ বিগ্রাহিক কথায় নিযুক্ত হন; যথা : “তুমি এই ধর্ম ও বিনয় অবগত নও, আমি অবগত আছি, তুমি কী প্রকারে এই ধর্ম ও বিনয় জানিবে? তুমি মিথ্যাদৃষ্টির অনুবর্তী হইয়াছ, আমি সম্যক দৃষ্টিসম্পন্ন-আমি প্রাসঙ্গিক কথা বলিতেছি, তুমি অপ্রাসঙ্গিক বলিতেছ, পূর্বে কথনীয় তুমি পশ্চাতে বলিয়াছ, পশ্চাতে কথনীয় পূর্বে বলিয়াছ, তোমার বিচার ব্যর্থ হইয়াছে-তোমার আহ্বান গৃহীত হইয়াছে, তুমি নিগৃহীত হইয়াছ, স্বকীয় দৃষ্টি পরিশুদ্ধ হয়। যদি সক্ষম হও আপনাকে পাপ মুক্ত করো।” শ্রমণ গৌতম এবম্বিধ বিগ্রাহিক কথায় বিরত।” সংসারাসক্ত মনুষ্য তথাগতের প্রশংসা কীর্তনকালে এইরূপ বলিয়া থাকে।

১৯. “কোনো কোনো শ্রমণ ও ব্রাহ্মণ শ্রদ্ধাদত্ত ভোজনাদি উপভোগ করিয়াও রাজগণ, মহামাত্যগণ, ক্ষত্রিয়গণ, ব্রাহ্মণগণ এবং গৃহপতি কুমারগণ তাঁহাদিগকে “এই স্থানে যাও, সেই স্থানে যাও, ইহা লইয়া আইস, ইহা ওই স্থানে লইয়া যাও” এইরূপ দৌত্যকর্মে নিযুক্ত করিলে তাঁহারা উহাতে নিযুক্ত হন। শ্রমণ গৌতম এইরূপ দৌত্যকর্মে বিরত।” সংসারাসক্ত মনুষ্য তথাগতের প্রশংসা কীর্তনকালে এইরূপ বলিয়া থাকে।

২০. “কোনো কোনো শ্রমণ ও ব্রাহ্মণ শ্রদ্ধাদত্ত ভোজনাদি উপভোগ করিয়াও কুহক হইয়া থাকেন, লপক[40] হইয়া থাকেন, নৈমিত্তিক হইয়া থাকেন, নিষ্পেষিক[41] হইয়া থাকেন, লাভোপরি লাভগৃধ্রু হইয়া থাকেন, শ্রমণ গৌতম এইরূপ কূহক ও লপন হইতে বিরত।” সংসারাসক্ত মনুষ্য তথাগতের প্রশংসা কীর্তনকালে এইরূপ বলিয়া থাকে।

মধ্যম শীল সমাপ্ত।

মহাশীল
২১. “কোনো কোনো শ্রমণ ও ব্রাহ্মণ শ্রদ্ধাদত্ত ভোজনাদি উপভোগ করিয়াও এই প্রকার হীনবিদ্যা ও মিথ্যা জীবনোপায় দ্বারা জীবিকা অর্জন করেন; যথা : সামুদ্রিক বিদ্যা, নিমিত্ত, উৎপাত[42], স্বপ্ন, লক্ষণ, মুষিকচ্ছিন্ন বস্ত্র[43], অগ্নিহোম, দর্বি-হোম[44], তুষ-হোম, কণ-হোম[45], তণ্ডুল-হোম, ঘৃত-হোম, তৈল-হোম, মুখ-হোম[46], রক্ত-হোম, অঙ্গবিদ্যা[47], বাস্তুবিদ্যা[48], ক্ষত্রবিদ্যা[49], শিববিদ্যা[50], ভূতবিদ্যা, ভূরিবিদ্যা[51], অহিবিদ্যা, বিষবিদ্যা, বৃশ্চিকবিদ্যা, মূষিকবিদ্যা, পক্ষীবিদ্যা, বায়সবিদ্যা, পক্বধ্যান[52], শর পরিত্রাণ, মৃগচক্র[53], শ্রমণ গৌতম এই প্রকার হীনবিদ্যায় বিরত।” সংসারাসক্ত মনুষ্য তথাগতের প্রশংসা কীর্তনকালে এইরূপ বলিয়া থাকে।

২২. “কোনো কোনো শ্রমণ ও ব্রাহ্মণ শ্রদ্ধাদত্ত ভোজনাদি উপভোগ করিয়াও এই প্রকার হীনবিদ্যা ও মিথ্যা জীবনোপায় দ্বারা জীবিকা অর্জন করেন; যথা : মণিলক্ষণ, দণ্ডলক্ষণ, অসিলক্ষণ, শরলক্ষণ, ধনুলক্ষণ, আয়ুধলক্ষণ, স্ত্রীলক্ষণ, পুরুষলক্ষণ, কুমারলক্ষণ, কুমারীলক্ষণ, দাসলক্ষণ, দাসীলক্ষণ, হস্তীলক্ষণ, অশ্বলক্ষণ, মহিষলক্ষণ, বৃষলক্ষণ, গোলক্ষণ, অজলক্ষণ, মেষলক্ষণ, কক্কুটলক্ষণ, বর্তকলক্ষণ, গোধালক্ষণ, কর্ণিকালক্ষণ, কচ্ছপলক্ষণ, মৃগলক্ষণ-শ্রমণ গৌতম এইরূপ হীনবিদ্যায় বিরত।” সংসারাসক্ত মনুষ্য তথাগতের প্রশংসা কীর্তনকালে এইরূপ বলিয়া থাকে।

২৩. “কোনো কোনো শ্রমণ ও ব্রাহ্মণ শ্রদ্ধাদত্ত ভোজনাদি উপভোগ করিয়াও এই প্রকার হীনবিদ্যা ও মিথ্যা জীবনোপায় দ্বারা জীবিকা অর্জন করেন; যথা : “রাজগণ যুদ্ধযাত্রা করিবেন, তাঁহারা পুনঃ প্রত্যাবর্তন করিবেন; অভ্যন্তর রাজগণ আক্রমণ করিবেন, বাহির রাজগণ পলায়ন করিবেন; বাহির রাজগণ আক্রমণ করিবেন, অভ্যন্তর রাজগণ পলায়ন করিবেন; অভ্যন্তর রাজগণের জয় হইবে, বাহির রাজগণের পরাজয় হইবে; বাহির রাজগণের জয় হইবে, অভ্যন্তর রাজগণের পরাজয় হইবে; এইরূপে এক পক্ষের জয় হইবে, অপর পক্ষের পরাজয় হইবে।” শ্রমণ গৌতম এই প্রকার হীনবিদ্যা ও মিথ্যা জীবনোপায়ে বিরত।” সংসারাসক্ত মনুষ্য তথাগতের প্রশংসা কীর্তনকালে এইরূপ বলিয়া থাকে।

২৪. “কোনো কোনো শ্রমণ ও ব্রাহ্মণ শ্রদ্ধাদত্ত ভোজনাদি উপভোগ করিয়াও এই প্রকার হীনবিদ্যা ও মিথ্যা জীবনোপায় দ্বারা জীবিকা অর্জন করেন; যথা : “চন্দ্রগ্রহণ হইবে, সূর্যগ্রহণ হইবে, নক্ষত্রগ্রহণ হইবে। চন্দ্র-সূর্যের যথানির্দিষ্ট পথে গমন হইবে, চন্দ্রসূর্যের বিপথে গমন হইবে, নক্ষত্রদিগের যথানির্দিষ্ট পথে গমন হইবে, উহাদিগের বিপথে গমন হইবে। উল্কাপাত হইবে। দাবাগ্নি হইবে। ভূমিকম্প হইবে। বজ্রপাত হইবে। চন্দ্র-সূর্য নক্ষত্রের উদয়, অস্ত, মালিন্য অথবা ঔজ্জ্বল্য হইবে। চন্দ্রগ্রহণের এই ফল হইবে, সূর্যগ্রহণের এই ফল হইবে, চন্দ্রসূর্যের নির্দিষ্ট পথে গতি হইলে এই ফল হইবে, নির্দিষ্ট পথে গতি হইলে এই ফল হইবে, উহারা বিপথে গমন করিলে এই ফল হইবে। উল্কাপাতের এই ফল হইবে, দাবাগ্নির এই ফল হইবে, ভূমিকম্পের এই ফল হইবে, বজ্রপাতের এই ফল হইবে, চন্দ্র-সূর্য নক্ষত্রগণের উদয়, অস্ত, মালিন্য অথবা ঔজ্জ্বল্যের এই ফল হইবে।” শ্রমণ গৌতম এইরূপ হীনবিদ্যা ও মিথ্যা জীবনোপায়ে বিরত।” সংসারাসক্ত মনুষ্য তথাগতের প্রশংসা কীর্তনকালে এইরূপ বলিয়া থাকে।

২৫. “কোনো কোনো শ্রমণ ও ব্রাহ্মণ শ্রদ্ধাদত্ত ভোজনাদি উপভোগ করিয়াও এই প্রকার হীনবিদ্যা ও মিথ্যা জীবনোপায় দ্বারা জীবিকা অর্জন করেন; যথা : “সুবৃষ্টি হইবে, দুর্বৃষ্টি হইবে, সুভিক্ষ হইবে, দুর্ভিক্ষ হইবে, শান্তি হইবে, অশান্তি হইবে, রোগ হইবে, আরোগ্য হইবে, মুদ্রা, গণনা, সংখ্যান, কবিতা রচনা, লোকায়ত।” শ্রমণ গৌতম এইরূপ হীনবিদ্যা ও মিথ্যা জীবনোপায়ে বিরত।” সংসারাসক্ত মনুষ্য তথাগতের প্রশংসা কীর্তনকালে এইরূপ বলিয়া থাকে।

২৬. “কোনো কোনো শ্রমণ ও ব্রাহ্মণ শ্রদ্ধাদত্ত ভোজনাদি উপভোগ করিয়াও এই প্রকার হীনবিদ্যা ও মিথ্যা জীবনোপায় দ্বারা জীবিকা অর্জন করেন; যথা : আবাহন[54], বিবাহন[55], সংবদন[56], বিবদন[57], সংকিরণ[58], বিকিরণ[59], সৌভাগ্যকরণ, দুর্ভাগ্যকরণ, গর্ভপাতকরণ[60], জিহ্বার জড়তা সাধন, হনুর জড়তা সাধন, হস্তের ঊর্ধ্বক্ষেপ, বধিরতা সাধন, আদর্শ-প্রশ্ন[61], কুমারী-প্রশ্ন[62], দেব-প্রশ্ন[63], সূর্যোপাসনা, মহা ব্রহ্মোপাসনা, অভ্যুজ্জ্বলন[64], শ্রী-আহ্বান[65], শ্রমণ গৌতম এইরূপ হীনবিদ্যা ও মিথ্যা জীবনোপায়ে বিরত।” সংসারাসক্ত মনুষ্য তথাগতের প্রশংসা কীর্তনকালে এইরূপ বলিয়া থাকে।

২৭. “কোনো কোনো শ্রমণ ও ব্রাহ্মণ শ্রদ্ধাদত্ত ভোজনাদি উপভোগ করিয়াও এই প্রকার হীনবিদ্যা ও মিথ্যা জীবনোপায় দ্বারা জীবিকা অর্জন করেন; যথা : শান্তিকর্ম প্রণিধিকর্ম[66], ভূমিকর্ম[67], বর্ষকর্ম[68], বর্ষবর কর্ম[69], বাস্তুকর্ম[70], বস্তু পরিকিরণ[71], আচমন, স্নান, যজ্ঞ, বমন, বিরেচন, ঊর্ধ্ববিরেচন, অধোবিরেচন, শীর্ষ বিরেচন, কর্ণতৈল, নেত্র-অর্পণ, নাসিকা কর্ম অঞ্জন, অভিলেপন, শালাক্য[72], শল্যকর্ম[73], শিশু চিকিৎসা, মূল ও ভৈষজ্যের প্রয়োগ ওষুধের প্রতিমোক্ষ[74], শ্রমণ গৌতম এইরূপ হীনবিদ্যা ও মিথ্যা জীবনোপায়ে বিরত।” সংসারাসক্ত মনুষ্য তথাগতের প্রশংসা কীর্তনকালে এইরূপ বলিয়া থাকে।

ভিক্ষুগণ, ইহাই সেই ক্ষুদ্র ও গৌণ-শীল যাহার জন্য সংসারাসক্ত মনুষ্য তথাগতের প্রশংসা কীর্তনকালে এইরূপ বলিয়া থাকে।

মহাশীল সমাপ্ত।

শাশ্বতবাদ
২৮. “ভিক্ষুগণ, অন্য ধর্ম আছে, যাহা গম্ভীর দুর্দর্শ, দুরানুবোধ্য, শান্ত, প্রণীত, অতর্কাবচর, নিপুণ, পণ্ডিত-বেদনীয়, যাহা তথাগত স্বয়ং জ্ঞাত হইয়া ও সাক্ষাৎ করিয়া প্রকাশ করেন, যাহা তথাগতের যথার্থ গুণের সম্যক কথনকারী বলিবেন।”

“ভিক্ষুগণ, ওই ধর্ম কী কী?

২৯. “ভিক্ষুগণ, এমন শ্রমণ ও ব্রাহ্মণ আছেন যাঁহারা পূর্বান্তকল্পিক, পূর্বান্তানুদৃষ্টি, যাঁহারা অষ্টাদশ কারণে পূর্বান্ত সম্বন্ধে নানাবিধ মন্তব্য প্রকাশ করেন। ওই সকল সম্মানার্হ শ্রমণ ও ব্রাহ্মণ কীসের সম্বন্ধে, কীসের উদ্দেশ্যে ওইরূপ করিয়া থাকেন?

৩০. “ভিক্ষুগণ, কোনো কোনো শ্রমণ ও ব্রাহ্মণ শাশ্বতবাদী, তাঁহারা চতুর্বিধ কারণে আত্মা ও জগৎকে শাশ্বত ঘোষণা করেন। ওই সকল সম্মানার্হ শ্রমণ ও ব্রাহ্মণ কীসের সম্বন্ধে, কীসের উদ্দেশ্যে ওইরূপ করিয়া থাকেন?

৩১. “ভিক্ষুগণ, কোনো শ্রমণ বা ব্রাহ্মণ উৎসাহ, উদ্যোগ, অনুযোগ, অপ্রমাদ, সম্যক চিন্তার দ্বারা এরূপ চিত্ত-সমাধি প্রাপ্ত হন যে, ওইরূপ সমাধির অবস্থায় তিনি অনেক পূর্বনিবাস স্মরণ করেন-এক জন্ম, দুই জন্ম, তিন, চারি, পাঁচ, দশ, বিশ, ত্রিশ, চল্লিশ, পঞ্চাশ, একশত, এক সহস্র, এক লক্ষ, অনেক শত, অনেক সহস্র অনেক লক্ষ জন্ম। “অমুক স্থানে আমার এই নাম, এই গোত্র, এই বর্ণ, এইরূপ আহার ছিল আমি এই প্রকার সুখ-দুঃখ অনুভব করিয়াছিলাম, এত বৎসর আমার আয়ু ছিল। সেখান হইতে চ্যুত হইয়া আমি অমুক স্থানে জন্মিয়াছিলাম। তথায় আমার এই নাম, এই গোত্র, এই বর্ণ, এইরূপ আহার ছিল, আমি এই প্রকার সুখদুঃখ অনুভব করিয়াছিলাম, এত বৎসর আমার আয়ু ছিল। সেই স্থান হইতে চ্যুত হইয়া এই স্থানে জন্মিয়াছি।” এইরূপ বহুবিধ পূর্বজন্মের আকার ও প্রকার তিনি স্মরণ করেন। তৎপরে তিনি বলিলেন, “আত্মা শাশ্বত, জগৎ শাশ্বত, অপরিণামী, কূটস্থ এবং অচল; যদিও তাহারা জন্ম হইতে জন্মান্তরে গমন করে, চ্যুত হয় এবং পুনর্বার উৎপন্ন হয়, তথাপি অস্তিত্ব শাশ্বত। কী হেতু? আমি উদ্যোগ, অনুযোগ, অপ্রমাদ, সম্যক চিন্তার দ্বারা এরূপ চিত্ত-সমাধি প্রাপ্ত হই যে ওইরূপ সমাধির অবস্থায় আমি অনেক পূর্বনিবাস স্মরণ করি-এক জন্ম... লক্ষ জন্ম। অমুক স্থানে আমার এই নাম... এই স্থানে আসিয়াছি। এইরূপ বহুবিধ পূর্বজন্মের আকার ও প্রকার আমি স্মরণ করি। এইজন্যই আমি জানি আত্মা ও জগৎ শাশ্বত, অপরিণামী, কূটস্থ এবং অচল; এবং যদিও তাহারা জন্ম হইতে জন্ম-জন্মান্তরে গমন করে, চ্যুত হয় এবং পুনর্বার উৎপন্ন হয়, তথাপি অস্তিত্ব শাশ্বত।”

“ভিক্ষুগণ, ইহাই প্রথম কারণ যাহার ভিত্তিতে, যাহাকে অবলম্বন করিয়া কোনো কোনো শ্রমণ ও ব্রাহ্মণ শাশ্বতবাদী হইয়া থাকেন, আত্মা ও জগৎকে শাশ্বত বলিয়া থাকেন।

৩২. [দ্বিতীয় কারণ যাহা উক্ত হইয়াছে তাহা সর্বতোভাবে একই প্রকার, মাত্র এই প্রভেদ যে পূর্বজন্মের অনুস্মৃতি লক্ষ জন্মও অতিক্রম করিয়া দশ-সংবর্ত-বিবর্ত কালব্যাপী হয়।]

৩৩. [তৃতীয় কারণ যাহা উক্ত হইয়াছে তাহা সর্বতোভাবে একই প্রকার, মাত্র এই প্রভেদ যে পূর্বজন্মের অনুস্মৃতি চত্বারিংশ সংবর্ত-বিবর্ত কালব্যাপী হয়।]

৩৪. “চতুর্থত ওই সকল সম্মানার্হ শ্রমণ ও ব্রাহ্মণগণ কীসের ভিত্তিতে, কীসের অবলম্বনে শাশ্বতবাদী হইয়া থাকেন, আত্মা ও জগৎকে শাশ্বত বলিয়া থাকেন?

ভিক্ষুগণ, এই ক্ষেত্রে কোনো শ্রমণ বা ব্রাহ্মণ তার্কিক ও আলোচনাপ্রিয় হইয়া থাকেন। তিনি তর্ক-পর্যাহত বিচার প্রতিষ্ঠিত এইরূপ আত্মসিদ্ধান্ত প্রকাশ করেন : “আত্মা ও জগৎ শাশ্বত, অপরিণামী, কূটস্থ এবং অচল, এবং যদিও তাহারা জন্ম হইতে জন্মান্তরে গমন করে, চ্যুত হয় এবং পুনর্বার উৎপন্ন হয়, তথাপি অস্তিত্ব শাশ্বত।”

“ভিক্ষুগণ, ইহাই চতুর্থ কারণ যাহার ভিত্তিতে যাহাকে অবলম্বন করিয়া কোনো কোনো শ্রমণ ও ব্রাহ্মণ শাশ্বতবাদী হইয়া থাকেন, আত্মা ও জগৎকে শাশ্বত বলিয়া থাকেন।”

৩৫. “ভিক্ষুগণ, ইহারাই ওই সকল শ্রমণ ও ব্রাহ্মণগণ যাঁহারা চতুর্বিধ কারণে শাশ্বতবাদী হইয়া থাকেন, আত্মা ও জগৎকে শাশ্বত বলিয়া থাকেন। ভিক্ষুগণ, শ্রমণ ও ব্রাহ্মণদিগের মধ্যে যাঁহারাই শাশ্বতবাদী হইয়া আত্মা ও জগৎকে শাশ্বত বলিয়া থাকেন, তাঁহারা সকলেই এই চতুর্বিধ কারণে কিম্বা উহাদিগের মধ্যে এক কিম্বা অপর কারণে ওইরূপ বলিয়া থাকেন, উহার বাহিরে অন্য কোনো কারণ নহে।

৩৬. “ভিক্ষুগণ, ওই সম্বন্ধে তথাগত অবগত আছেন যে ওই সকল দৃষ্টিস্থান এইরূপে গৃহীত, এইরূপে বিচারিত হইয়া এই এই গতি প্রাপ্ত হইবে, ওই সকল আসক্ত মনুষ্য জন্মান্তরে এই এই দশায় উপনীত হইবে তথাগত উহা জানেন, উহাপেক্ষাও অনেক অধিক জানেন, কিন্তু ওই জ্ঞান তাঁহাকে স্ফীত করে না, উহা দ্বারা অস্পৃষ্ট হইয়া তিনি স্বীয় অন্তরে মুক্তি অনুভব করেন, বেদনাসমূহের উৎপত্তি, লয়, আস্বাদ, দৈন্য ও নিঃসরণ যথাযথরূপে বিদিত হইয়া, আসক্তি বর্জিত হইয়া তথাগত বিমুক্তরূপে অবস্থান করেন।

৩৭. “ভিক্ষুগণ, এই সকলই সেই ধর্ম যাহা গম্ভীর, দুর্দশ, দুরানুবোধ, শান্ত, প্রণীত, অতর্কাবচর, নিপুণ, পণ্ডিত-বেদনীয়, যাহা তথাগত স্বয়ং জ্ঞাত হইয়া ও সাক্ষাৎ করিয়া প্রকাশ করেন, যাহা তথাগতের যথার্থ গুণের সম্যক কথনকারী বলিবেন।

প্রথম ভাণবার সমাপ্ত।

আভাস্বর
৩৮. “ভিক্ষুগণ কোনো কোনো শ্রমণ ও ব্রাহ্মণ আছেন, যাঁহারা কোনো কোনো বিষয়ে শাশ্বতবাদী, কোনো কোনো বিষয়ে অশাশ্বতবাদী, যাঁহারা চতুর্বিধ কারণে আত্মা ও জগৎকে আংশিকভাবে শাশ্বত ও আংশিকভাবে অশাশ্বত ঘোষণা করেন। ওই সকল শ্রমণ ও ব্রাহ্মণ কীসের উপর নির্ভর করিয়া কীসের উদ্দেশ্যে ওইরূপ করিয়া থাকেন?

৩৯. “ভিক্ষুগণ, এমন সময় আসে যখন, আজই হউক কিম্বা কালই হউক, দীর্ঘকাল অতীত হইবার পর এই জগৎ লয়প্রাপ্ত হয়। ওইরূপ সময়ে জীবগণ বহুল পরিমাণে আভাস্বর জগতে পুনর্জন্ম লাভ করে। তাহারা তথায় মনোময় হইয়া থাকে, প্রীতি তাহাদের ভক্ষ্যস্বরূপ হয়, তাহারা স্বয়ংপ্রভ, অন্তরীক্ষচর এবং শুভস্থায়ী হইয়া সুদীর্ঘকাল অবস্থান করে।

৪০. “ভিক্ষুগণ, এমন সময় আসে যখন, আজই হউক কিম্বা কালই হউক, দীর্ঘকাল অতীত হইবার পর, এই জগতের বিবর্তন হয়। ওই সময় শূন্য ব্রহ্মবিমান প্রাদুর্ভূত হয়। কোনো সত্ত্ব আয়ুক্ষয় কিম্বা পুণ্যক্ষয়ের নিমিত্ত আভাস্বর জগৎ হইতে চ্যুত হইয়া শূন্য ব্রহ্মবিমানে পুনরায় উৎপন্ন হয়। সে তথায় মনোময় হইয়া থাকে, প্রীতি তাহার ভক্ষ্য হয়, সে স্বয়ংপ্রভ, অন্তরীক্ষচর এবং শুভস্থায়ী হইয়া দীর্ঘকাল অবস্থান করে।

৪১. “দীর্ঘকাল তথায় একাকী বাস করিয়া তাহার মনে উদ্বেগ, অসন্তুষ্টি ও ভয়ের উৎপত্তি হয়। “হায়, যদি অপর জীবগণও এইস্থানে আগমন করিত।” ওই সময়েই অন্য জীবগণও, আয়ুক্ষয় কিম্বা পুণ্যক্ষয়বশত আভাস্বর লোক হইতে চ্যুত হইয়া, তাহার সঙ্গীরূপে ব্রহ্মবিমানে উৎপন্ন হয়। তাহারাও তথায় মনোময় হইয়া থাকে, প্রীতি তাহাদের ভক্ষ্য হয়, তাহারা স্বয়ংপ্রভ, অন্তরীক্ষচর এবং শুভস্থায়ী হইয়া সুদীর্ঘকাল অবস্থান করে।

৪২. “ভিক্ষুগণ, তদনন্তর প্রথমোৎপন্ন সত্ত্ব এইরূপ চিন্তা করিলেন, “আমি ব্রহ্মা, মহাব্রহ্মা, অভিভূ, অনভিভূত, সর্বদর্শী সর্বশক্তিমান, ঈশ্বর, কর্তা, নির্মাতা, শ্রেষ্ঠ স্রষ্টা, ভূত ও ভক্ষ্যের শক্তিমান পিতা। এই জীবগণ আমা কর্তৃক সৃষ্ট। কী হেতু? পূর্বে আমি এইরূপ চিন্তা করিয়াছিলাম, “অহো, অন্য জীবগণও এইস্থানে আগমন করুক!” আমার এই প্রার্থনায় এই সকল সত্ত্ব এখানে আগমন করিয়াছে।” পশ্চাদুৎপন্ন সত্ত্বগণও এইরূপ চিন্তা করে, “ইনি ব্রহ্মা, মহাব্রহ্মা, অভিভূ, অনভিভূত, সর্বদর্শী, সর্বশক্তিমান, ঈশ্বর, কর্তা, নির্মাতা, শ্রেষ্ঠ স্রষ্টা, ভূত ও ভক্ষ্যের শক্তিমান পিতা। আমরা এই ব্রহ্ম কর্তৃক সৃষ্ট। কী হেতু? আমরা ইহাকেই প্রথমোৎপন্ন জীবরূপে দেখিয়াছি, আমরা ইহার পশ্চাতে উৎপন্ন।”

৪৩. “ভিক্ষুগণ, অতঃপর যিনি প্রথমে উৎপন্ন হইয়াছিলেন, তিনি অপেক্ষাকৃত দীর্ঘায়ু, সৌন্দর্য ও পরাক্রমশালী। যাঁহারা পশ্চাতে উৎপন্ন হইয়াছিলেন তাঁহারা অপেক্ষাকৃত অল্পায়ু, অল্প সৌন্দর্য ও পরাক্রমশালী।

৪৪. তৎপরে, ভিক্ষুগণ, ইহা সম্ভব যে কোনো এক সত্ত্ব ওই স্থান হইতে চ্যুত হইয়া এই লোকে আগমন করেন। এই লোকে আগমন করিয়া তিনি গৃহবাস পরিত্যাগ করিয়া অনাগারিত্ব অবলম্বন করেন। তৎপরে তিনি উৎসাহ, উদ্যোগ, অনুযোগ, অপ্রমাদ, সম্যক চিন্তার দ্বারা এরূপ চিত্ত-সমাধি প্রাপ্ত হন যে, ওইরূপ সমাধির অবস্থায় তিনি উক্ত পূর্বনিবাস স্মরণ করেন, কিন্তু তৎপূর্ববর্তী জন্ম স্মরণ করিতে অক্ষম হন। তিনি এইরূপ বলিলেন, “সেই মহিমাময় ব্রহ্মা, মহাব্রহ্মা, অভিভূ, অনভিভূত, সর্বদর্শী, সর্বশক্তিমান, ঈশ্বর, কর্তা, নির্মাতা, শ্রেষ্ঠ স্রষ্টা, ভূত ও ভক্ষ্যের শক্তিমান পিতা-যাঁহা কর্তৃক আমরা সৃষ্ট হইয়াছি, তিনি নিত্য, ধ্রুব, শাশ্বত, অবিপরিণাম-ধর্ম, তিনি অনন্তকাল এরূপে অবস্থান করিবেন। কিন্তু সেই ব্রহ্মা কর্তৃক সৃষ্ট আমরা অনিত্য, অধ্রুব, অল্পায়ু, পরিবর্তনশীল হইয়া এই লোকে আগমন করিয়াছি।”

“ভিক্ষুগণ, ইহাই প্রথম ঘটনা সমাবেশ যাহার ভিত্তিতে যাহার উদ্দেশ্যে কোনো কোনো শ্রমণ ও ব্রাহ্মণ কোনো কোনো বিষয়ে শাশ্বতবাদী কোনো কোনো বিষয়ে অশাশ্বতবাদী হইয়া আত্মা ও জগৎকে আংশিকভাবে শাশ্বত ও আংশিকভাবে অশাশ্বত ঘোষণা করেন।

৪৫. “দ্বিতীয় শ্রেণির শ্রমণ ও ব্রাহ্মণগণ কীসের ভিত্তিতে কীসের উদ্দেশ্যে ওইরূপ মতবাদী হইয়া ওইরূপ মত প্রকাশ করেন?

“ভিক্ষুগণ, কতগুলি দেবতা আছেন যাঁহাদের নাম ক্রীড়া-প্রদোষিক। তাঁহারা দীর্ঘকাল ধরিয়া হাস্য-ক্রীড়া-রতি-ধর্মসম্পন্ন হইয়া বিহার করেন। ওই কারণে তাঁহাদের স্মৃতি বিলুপ্ত হয়, এবং ওই মোহের কারণে তাঁহারা সেই জন্ম হইতে চ্যুত হন।

৪৬. “এক্ষণে, ভিক্ষুগণ, ইহা সম্ভব যেকোনো সত্ত্ব ওই জন্ম হইতে চ্যুত হইয়া এই লোকে আগমন করেন। ইহলোকে আগমন করিয়া তিনি গৃহবাস পরিত্যাগপূর্বক অনাগারিত্ব অবলম্বন করেন। তৎপরে তিনি উৎসাহ, উদ্যোগ, অনুযোগ, অপ্রমাদ, সম্যক চিন্তার দ্বারা এরূপ চিত্তসমাধি প্রাপ্ত হন যে, ওইরূপ সমাধির অবস্থায় তিনি পূর্বোক্ত জন্ম অনুস্মরণ করেন, কিন্তু তৎপূর্ব জন্ম স্মরণ করিতে অক্ষম হন।

ক্রীড়া-প্রদোষিক
“তিনি এইরূপ বলিলেন, “যে-সকল দেবতা ক্রীড়া-প্রদোষিক নহেন, তাঁহারা দীর্ঘকাল হাস্য-ক্রীড়া-রতি-ধর্মসম্পন্ন হইয়া বিহার করেন না। উহার ফলে তাঁহাদের স্মৃতি বিমুগ্ধ হয় না এবং ওই অমোহের ফলে তাঁহারা সেই জন্ম হইতে চ্যুত হন না, তাঁহারা নিত্য, ধ্রুব, শাশ্বত, অবিপরিণাম ধর্ম, তাঁহারা অনন্তকাল ওই স্থানেই অবস্থান করিবেন। কিন্তু আমরা ক্রীড়া-প্রদোষিক হইয়া দীর্ঘকাল হাস্য-ক্রীড়া-রতি-ধর্মসম্পন্ন হইয়া বিচরণ করিয়াছিলাম, তাহার ফলে আমাদের স্মৃতি বিমুগ্ধ হইয়াছিল, ওই মোহের ফলে আমরা সেই জন্ম হইতে চ্যুত হইয়া অনিত্য, অধ্রুব, অল্পায়ু, পরিবর্তনশীলরূপে ইহলোকে আগমন করিয়াছি।”

“ভিক্ষুগণ, ইহাই দ্বিতীয় ঘটনা সমাবেশ যাহার ভিত্তিকে যাহার উদ্দেশ্যে কোনো কোনো শ্রমণ ও ব্রাহ্মণ উক্তরূপ মতবাদী হইয়া উক্ত মত প্রকাশ করেন।

৪৭. “তৃতীয় শ্রেণির শ্রমণ ও ব্রাহ্মণগণ কীসের ভিত্তিতে কীসের উদ্দেশ্যে ওইরূপ মতবাদী হইয়া ওইরূপ মত প্রকাশ করেন?

“ভিক্ষুগণ, কতকগুলি দেবতা আছেন যাঁহাদের নাম মনোপ্রদোষিক। দীর্ঘকাল পরস্পর পরস্পরের প্রতি অসূয়াপরবশ হইয়া তাঁহাদের চিত্ত পরস্পরের প্রতি প্রদুষ্ট হয়। এইরূপ প্রদুষ্ট-চিত্ত হইয়া তাঁহাদের দেহ ও মন ক্লান্ত হয়। ওই দেবগণ ওই দেহ হইতে চ্যুত হন।

৪৮. “এক্ষণে, ভিক্ষুগণ, ইহা সম্ভব যেকোনো এক সত্ত্ব ওই জন্ম হইতে চ্যুত হইয়া এই লোকে আগমন করেন। ইহলোকে আগমন করিয়া তিনি গৃহবাস পরিত্যাগপূর্বক অনাগারিত্ব অবলম্বন করেন। তৎপরে তিনি উৎসাহ, উদ্যোগ, অনুযোগ, অপ্রমাদ, সম্যক চিন্তার দ্বারা এরূপ চিত্ত-সমাধি প্রাপ্ত হন যে, ওইরূপ সমাধির অবস্থায় তিনি পূর্বোক্ত জন্ম অনুস্মরণ করেন, কিন্তু তৎপূর্বের জন্ম স্মরণ করিতে অক্ষম হন।

তিনি এইরূপে বলিলেন, “যে-সকল দেবতা মনোপ্রদোষিক নহেন, তাঁহারা দীর্ঘকাল পরস্পর পরস্পরের প্রতি অসূয়াপরবশ হন না। ফলে তাঁহাদের চিত্ত পরস্পরের প্রতি প্রদুষ্ট হয় না, তাঁহাদের দেহ ও মন ক্লান্ত হয় না। তাঁহারা ওই দেহ হইতে চ্যুত হন না। তাঁহারা নিত্য, ধ্রুব, শাশ্বত, অবিপরিণাম-ধর্ম হইয়া অনন্তকাল ওই স্থানেই অবস্থান করেন। কিন্তু আমরা মনোপ্রদোষিক হইয়া পরস্পর পরস্পরের প্রতি অসূয়াপরবশ হইয়াছিলাম, আমাদের চিত্ত পরস্পরের প্রতি প্রদুষ্ট হইয়াছিল, আমাদের দেহ ও মন ক্লান্ত হইয়াছিল। আমরা ওই স্থান হইতে চ্যুত হইয়া অনিত্য, অধ্রুব, অল্পায়ু ও মৃত্যু পরায়ণ হইয়া ইহলোকে আগমন করিয়াছি।”

“ভিক্ষুগণ, ইহাই তৃতীয় ঘটনা সমাবেশ, যাহার ভিত্তিতে, যাহার উদ্দেশ্যে কোনো কোনো শ্রমণ ও ব্রাহ্মণ উক্তরূপ মতবাদী হইয়া উক্ত মত প্রকাশ করেন।

৪৯. “চতুর্থ শ্রেণির শ্রমণ ও ব্রাহ্মণগণ কীসের ভিত্তিতে কীসের উদ্দেশ্যে এরূপ মতবাদী হইয়া ওইরূপ মত প্রকাশ করেন?

“ভিক্ষুগণ, কোনো শ্রমণ বা ব্রাহ্মণ তার্কিক ও আলোচনাপ্রিয় হইয়া থাকেন। তিনি তর্কপর্যহিত বিচার প্রতিষ্ঠিত এইরূপ আত্মসিদ্ধান্ত প্রকাশ করেন, “যাহা চক্ষু কিম্বা কর্ণ কিম্বা নাসিকা কিম্বা জিহ্বা কিম্বা কায় কথিত হয় তাহা অনিত্য, অধ্রুব, অশাশ্বত, বিপরিণামধর্ম আত্মা, কিন্তু যাহা চিত্ত কিম্বা মন কিম্বা বিজ্ঞান কথিত হয়, তাহা নিত্য, ধ্রুব শাশ্বত অবিপরিণাম-ধর্ম আত্মা, উহা অনন্তকাল ওইরূপই থাকিবে।”

মনোপ্রদোষিক
“ভিক্ষুগণ, ইহাই চতুর্থ ঘটনাসমাবেশ, যাহার ভিত্তিতে, যাহার উদ্দেশ্যে কোনো কোনো শ্রমণ ও ব্রাহ্মণ উক্তরূপ মতবাদী হইয়া উক্ত মত প্রকাশ করেন।

৫০. “ভিক্ষুগণ, ইঁহারাই ওই সকল শ্রমণ ও ব্রাহ্মণ, যাঁহারা কোনো কোনো বিষয়ে শাশ্বতবাদী, কোনো কোনো বিষয়ে অশাশ্বতবাদী, যাঁহারা চতুর্বিধ কারণে আত্মা ও জগৎকে আংশিকভাবে শাশ্বত ও আংশিকভাবে অশাশ্বত ঘোষণা করেন। ভিক্ষুগণ, শ্রমণ ও ব্রাহ্মণদিগের মধ্যে যাঁহারাই ওইরূপ মতবাদী, তাঁহারা সকলেই এই চতুর্বিধ কারণে কিম্বা উহাদের মধ্যে এক অথবা অপর কারণে ওইরূপ বলিয়া থাকেন, উহার বাহিরে অন্য কোনো কারণে নহে।

৫১. “ভিক্ষুগণ, ওই সম্বন্ধে তথাগত অবগত আছেন যে ওই সকল দৃষ্টিস্থান এইরূপে গৃহীত, এইরূপে বিচারিত হইয়া এই এই গতি প্রাপ্ত হইবে, ওই সকলে আসক্ত মনুষ্য জন্মান্তরে এই এই দশায় উপনীত হইবে। তথাগত উহা জানেন, উহাপেক্ষাও অনেক অধিক জানেন, কিন্তু ওই জ্ঞান তাঁহাকে স্ফীত করে না, উহা দ্বারা অস্পৃষ্ট হইয়া তিনি স্বীয় অন্তরে মুক্তি অনুভব করেন, বেদনাসমূহের উৎপত্তি, লয়, আস্বাদ, দৈন্য ও নিঃসরণ যথাযথরূপে বিদিত হইয়া, আসক্তিবর্জিত হইয়া তথাগত বিমুক্তরূপে অবস্থান করেন।

৫২. “ভিক্ষুগণ, এই সকলই সেই ধর্ম যাহা, দুর্দশ, দুরানুবোধ, শান্ত, প্রণীত, অতর্কাবচর, নিপুণ, পণ্ডিত-বেদনীয়, যাহা তথাগত স্বয়ং জ্ঞাত হইয়া ও সাক্ষাৎ করিয়া প্রকাশ করেন, যাহা তথাগতের যথার্থ গুণের সম্যক কথনকারী বলিবেন।

অন্তানন্তিক
৫৩. “ভিক্ষুগণ, কোনো কোনো শ্রমণ ও ব্রাহ্মণ অন্তানন্তিকবাদী, তাঁহারা চতুর্বিধ কারণে জগৎকে সান্ত অথবা অনন্ত বলিয়া থাকেন। ওই সকল শ্রমণ ও ব্রাহ্মণ কীসের ভিত্তিকে কীসের উদ্দেশ্যে ওইরূপ মতবাদী হইয়া ওইরূপ মত প্রকাশ করেন?

৫৪. “ভিক্ষুগণ, কোনো শ্রমণ অথবা ব্রাহ্মণ উৎসাহ, উদ্যোগ, অনুযোগ, অপ্রমাদ, সম্যক চিন্তার দ্বারা এরূপ চিত্ত-সমাধিতে উপনীত হন যে, ওইরূপ সমাধির অবস্থায় তিনি অন্তসংজ্ঞী হইয়া জগতে অবস্থান করেন। তিনি বলিলেন, “এই জগৎ সান্ত ও পরিচ্ছিন্ন। কী হেতু? যেহেতু আমি উৎসাহ, উদ্যোগ, অনুযোগ, অপ্রমাদ সম্যক চিন্তার দ্বারা এরূপ চিত্ত-সমাধি প্রাপ্ত হই, যাহাতে ওই সমাধির অবস্থায় আমি অন্তসংজ্ঞী হইয়া জগতে অবস্থান করি। এই কারণে আমি জানি এই জগৎ সান্ত ও পরিচ্ছিন্ন।”

“ভিক্ষুগণ, ইহাই প্রথম কারণ যাহার ভিত্তিতে যাহার উদ্দেশ্যে কোনো কোনো শ্রমণ ও ব্রাহ্মণ অন্তানন্তিকবাদী হইয়া জগৎকে সান্ত অথবা অনন্ত বলিয়া থাকেন।

৫৫. “দ্বিতীয় শ্রেণির শ্রমণ ও ব্রাহ্মণগণ কীসের ভিত্তিতে কীসের উদ্দেশ্যে ওইরূপ মতবাদী হইয়া ওইরূপ মত প্রকাশ করেন?

“ভিক্ষুগণ, কোনো শ্রমণ অথবা ব্রাহ্মণ উৎসাহ, উদ্যোগ, অনুযোগ, অপ্রমাদ, সম্যকচিন্তার দ্বারা এরূপ চিত্ত-সমাধিতে উপনীত হন যে, ওইরূপ সমাধির অবস্থায় তিনি অনন্তসংজ্ঞী হইয়া জগতে অবস্থান করেন। তিনি বলিলেন, “এই জগৎ অনন্ত ও অসীম। যে-সকল শ্রমণ ও ব্রাহ্মণ বলিয়া থাকেন যে জগৎ সান্ত ও পরিচ্ছিন্ন, তাঁহারা ভ্রান্ত। কী হেতু? আমি উৎসাহ... সম্যক চিন্তার দ্বারা এরূপ চিত্ত-সমাধিতে উপনীত হই যে, ওইরূপ সমাধির অবস্থায় আমি অনন্তসংজ্ঞী হইয়া জগতে অবস্থান করি। এই কারণে আমি জানি যে জগৎ অনন্ত ও অসীম।”

“ভিক্ষুগণ, ইহাই দ্বিতীয় কারণ যাহার ভিত্তিতে যাহার উদ্দেশ্যে কোনো কোনো শ্রমণ ও ব্রাহ্মণ অন্তানন্তিকবাদী হইয়া জগৎকে সান্ত অথবা অনন্ত বলিয়া থাকেন।

৫৬. “তৃতীয় শ্রেণির শ্রমণ ও ব্রাহ্মণগণ কীসের ভিত্তিতে কীসের উদ্দেশ্যে উক্তরূপ মতবাদী হইয়া উক্ত মত প্রকাশ করেন? কোনো শ্রমণ অথবা ব্রাহ্মণ উৎসাহ... সম্যক চিন্তার দ্বারা এরূপ চিত্ত-সমাধিতে উপনীত হন যে এরূপ সমাধির অবস্থায় তিনি জগতের ঊর্ধ্ব ও অধঃ সান্ত বলিয়া থাকেন, কিন্তু তির্যকভাবে উহাকে অনন্ত সংজ্ঞা দান করেন। তিনি এইরূপে বলিলেন, “এই জগৎ সান্ত এবং অনন্ত। যে-সকল শ্রমণ ও ব্রাহ্মণ জগৎকে সান্ত ও পরিচ্ছিন্ন বলিয়া থাকেন তাঁহারা ভ্রান্ত; যাঁহারা জগৎকে অনন্ত ও অসম বলিয়া থাকেন, তাঁহারাও ভ্রান্ত। এই জগৎ একাধারে সান্ত এবং অনন্ত। কী হেতু? আমি উৎসাহ... সম্যক চিন্তার দ্বারা এরূপ চিত্ত-সমাধিতে উপনীত হই যে, ওইরূপ সমাধির অবস্থায় জগতের ঊর্ধ্ব ও অধোভাগের অন্তসংজ্ঞা প্রাপ্ত হই, তির্যকভাবে অনন্ত সংজ্ঞা প্রাপ্ত হই। এই কারণেই আমি জানিতে পারি যে জগৎ একাধারে সান্ত এবং অনন্ত।”

“ভিক্ষুগণ, ইহাই তৃতীয় কারণ যাহার ভিত্তিতে যাহার উদ্দেশ্যে কোনো কোনো শ্রমণ ও ব্রাহ্মণ অন্তানন্তিকবাদী হইয়া জগৎকে সান্ত অথবা অনন্ত আখ্যা দিয়া থাকেন।

৫৭. “চতুর্থ শ্রেণির শ্রমণ ও ব্রাহ্মণগণ কীসের ভিত্তিতে কীসের উদ্দেশ্যে ওইরূপ মতবাদী হইয়া ওইরূপ মত প্রকাশ করেন?

“ভিক্ষুগণ, কোনো শ্রমণ বা ব্রাহ্মণ তার্কিক ও আলোচনাপ্রিয় হইয়া থাকেন। তিনি তর্কপর্যাহত, বিচার প্রতিষ্ঠিত এইরূপ আত্মসিদ্ধান্ত প্রকাশ করেন, “এই জগৎ সান্তও নহে, অনন্তও নহে। যে-সকল শ্রমণ ও ব্রাহ্মণ জগৎকে সান্ত ও পরিচ্ছিন্ন বলিয়া থাকেন, তাঁহারা ভ্রান্ত; যাঁহারা জগৎ অনন্ত ও অসীম বলিয়া থাকেন তাঁহারাও ভ্রান্ত। যাঁহারা জগৎ একাধারে সান্ত ও অনন্ত বলিয়া থাকেন তাঁহারাও ভ্রান্ত। এই জগৎ সান্তও নহে, অনন্তও নহে।”

“ভিক্ষুগণ, ইহাই চতুর্থ কারণ যাহার ভিত্তিতে যাহার উদ্দেশ্যে কোনো কোনো শ্রমণ ও ব্রাহ্মণ অন্তানন্তিকবাদী হইয়া জগৎকে সান্ত অথবা অনন্ত আখ্যা দিয়া থাকেন।

৫৮. “ভিক্ষুগণ, ইহারাই ওই সকল শ্রমণ ও ব্রাহ্মণ যাঁহারা অন্তানন্তিকবাদী হইয়া জগৎকে সান্ত অথবা অনন্ত বলিয়া থাকেন তাঁহারা সকলেই উক্ত চতুর্বিধ কারণে কিম্বা উহাদের মধ্যে এক অথবা অপর কারণে ওইরূপ বলিয়া থাকেন, উহার বাহিরে অন্য কোনো কারণে নহে।

৫৯. “ভিক্ষুগণ, ওই সম্বন্ধে তথাগত অবগত আছেন যে ওই সকল দৃষ্টিস্থান এইরূপে গৃহীত, এইরূপে বিচারিত হইয়া এই এই গতি প্রাপ্ত হইবে, ওই সকলে আসক্ত মনুষ্য জন্মান্তরে এই এই দশায় উপনীত হইবে। তথাগত উহা জানেন, উহাপেক্ষাও অনেক অধিক জানেন, কিন্তু ওই জ্ঞান তাঁহাকে স্ফীত করে না; উহা দ্বারা অস্পৃষ্ট হইয়া তিনি স্বীয় অন্তরে মুক্তি অনুভব করেন, বেদনাসমূহের উৎপত্তি, লয়, আস্বাদ, দৈন্য ও নিঃসরণ যথাযথরূপে বিদিত হইয়া, আসক্তি বর্জিত হইয়া, হে ভিক্ষুগণ, তথাগত বিমুক্তরূপে অবস্থান করেন।

৬০“ভিক্ষুগণ, এই সকলই সেই ধর্ম যাহা গম্ভীর, দুর্দর্শ, দুরানুবোধ, শান্ত প্রণীত, অতর্কাবচর, নিপুণ, পণ্ডিত-বেদনীয়, যাহা তথাগত স্বয়ং জ্ঞাত হইয়া ও সাক্ষাৎ করিয়া প্রকাশ করেন, যাহা তথাগতের যথার্থ গুণের সম্যক কথনকারী বলিবেন।

অমরা-বিক্ষেপিক
৬১. “ভিক্ষুগণ, কোনো কোনো শ্রমণ ও ব্রাহ্মণ আছেন যাঁহারা অমরা বিক্ষেপিক[75]; কোনো বিষয়ে প্রশ্ন জিজ্ঞাসিত হইলে তাঁহারা চতুর্বিধ কারণে দ্ব্যর্থসূচক বাক্যের আশ্রয় লন, অমরার গতি অনুসরণ করেন। ওই সকল শ্রমণ ও ব্রাহ্মণ কীসের ভিত্তিতে, কীসের উদ্দেশ্যে ওইরূপ করিয়া থাকেন?

৬২. “প্রথমত, ভিক্ষুগণ, কোনো শ্রমণ অথবা ব্রাহ্মণ কুশল কী তাহা যথারূপ জানেন না, অকুশল কী তাহাও যথারূপ জানেন না। তিনি এইরূপ চিন্তা করেন, “আমি কুশল কী তাহা যথারূপ জানি না, অকুশল কী তাহাও যথারূপ জানি না। এইরূপে কুশল ও অকুশলের স্বরূপ অজ্ঞাত হইয়া যদি আমি ইহা কুশল, ইহা অকুশল এইরূপ কহি, তাহা হইলে আমার বাক্য ছন্দ, রাগ, দোষ কিম্বা প্রতিঘ দুষ্ট হইতে পারে এবং সে ক্ষেত্রে আমার বাক্য মিথ্যা হইতে পারে। যদি আমার বাক্য মিথ্যা হয়, তাহা হইলে উহা আমার পক্ষে ব্যাঘাত হইবে, এবং ওই ব্যাঘাত আমার অন্তরায় হইবে।” এইরূপে মিথ্যার ভয়ে, মিথ্যার ঘৃণায়, তিনি ইহা কুশল তাহাও বলেন না, ইহা অকুশল তাহাও বলেন না; প্রশ্ন জিজ্ঞাসিত হইলে দ্ব্যর্থসূচক বাক্যের আশ্রয় লইয়া অমরার গতি অনুসরণপূর্বক তিনি বলিলেন, “ইহা আমার মত নয়, ওই মতও আমার নহে। কোনো বিভিন্ন মতও আমার নাই। ইহা নয় তাহাও আমি বলিতেছি না। ইহাও নয় উহাও নয় এরূপও আমি বলিতেছি না।”

ভিক্ষুগণ, ইহাই প্রথম কারণ যাহার ভিত্তিতে যাহার উদ্দেশ্যে কোনো কোনো শ্রমণ ও ব্রাহ্মণ অমরা-বিক্ষেপিক হইয়া প্রশ্ন জিজ্ঞাসিত হইলে দ্ব্যর্থসূচক বাক্যের আশ্রয় লইয়া অমরার গতি অনুসরণ করেন।

৬৩. “দ্বিতীয় শ্রেণির শ্রমণ ও ব্রাহ্মণগণ কীসের ভিত্তিতে কীসের উদ্দেশ্যে উক্তরূপ নীতির আশ্রয় লন?

“ভিক্ষুগণ, কোনো শ্রমণ বা ব্রাহ্মণ কুশল কী... এবং সে ক্ষেত্রে উহা আমার উপাদান-স্বরূপ[76] হইবে। যাহা আমার উপাদান হইবে, তাহা আমার পক্ষে ব্যাঘাত হইবে, এবং ওই ব্যাঘাত আমার অন্তরায় হইবে।” এইরূপে উপাদানের ভয়ে উপাদানের ঘৃণায় তিনি ইহা কুশল তাহাও বলেন না... এরূপও আমি বলিতেছি না।”

“ভিক্ষুগণ, ইহাই দ্বিতীয় কারণ যাহার ভিত্তিতে যাহার উদ্দেশ্যে কোনো কোনো শ্রমণ ও ব্রাহ্মণ... অমরার গতি অনুসরণ করেন।

৬৪. “তৃতীয় শ্রেণির শ্রমণ ও ব্রাহ্মণগণ কীসের ভিত্তিতে কীসের উদ্দেশ্যে উক্তরূপ নীতির আশ্রয় লন?

“কোনো শ্রমণ অথবা ব্রাহ্মণ কুশল কী... যথারূপ জানি না। এইরূপে কুশল ও অকুশলের স্বরূপ অজ্ঞাত হইয়া আমি ইহা কুশল, ইহা অকুশল এইরূপ বলিতে পারি। কিন্তু, এমন শ্রমণ ও ব্রাহ্মণ আছেন যাঁহারা পণ্ডিত, নিপুণ অভিজ্ঞ তার্কিক, কুশাগ্র বুদ্ধি, মনে হয় স্বীয় প্রজ্ঞা দ্বারা অপরের সিদ্ধান্তকে ছিন্ন ভিন্ন করণে সক্ষম-ওই সকল শ্রমণ ও ব্রাহ্মণগণ আমাকে প্রশ্ন করিলে, আমার সহিত তর্কে প্রবৃত্ত হইলে এবং বাদানুবাদ করিলে, যদি আমি যথার্থ উত্তর দিতে সক্ষম না হই, তাহা হইলে উহা আমার পক্ষে ব্যাঘাত হইবে এবং ওই ব্যাঘাত আমার অন্তরায় হইবে। এইরূপে অনুযোগের ভয়ে, অনুযোগের ঘৃণায় তিনি ইহা কুশল তাহাও বলেন না, ইহা অকুশল তাহাও বলেন না; প্রশ্ন জিজ্ঞাসিত হইলে দ্ব্যর্থসূচক বাক্যের আশ্রয় লইয়া অমরার গতি অনুসরণপূর্বক তিনি বলিলেন। “ইহা... বলিতেছি না।”

“ভিক্ষুগণ, ইহাই তৃতীয় কারণ যাহার ভিত্তিতে যাহার উদ্দেশ্যে কোনো কোনো শ্রমণ ও ব্রাহ্মণ... অমরার গতি অনুসরণ করেন।

৬৫. “চতুর্থ শ্রেণির শ্রমণ ও ব্রাহ্মণগণ কীসের ভিত্তিতে কীসের উদ্দেশ্যে উক্তরূপ নীতির আশ্রয় লন?

“ভিক্ষুগণ, কোনো কোনো শ্রমণ বা ব্রাহ্মণ মন্দবুদ্ধি, নির্বোধ। ওই মূঢ়তার জন্য প্রশ্ন জিজ্ঞাসিত হইলে তিনি দ্ব্যর্থসূচক বাক্যের আশ্রয় লইয়া অমরার গতি অনুসরণ করেন, “পরলোক আছে কি?” যদি আমাকে জিজ্ঞাসা করো, তাহা হইলে আমি যদি মনে করি পরলোক আছে, তাহা হইলে আমি ওইরূপই বলিব, কিন্তু আমি সেরূপ বলিতেছি না। উহা এই প্রকার তাহা আমি মনে করি না, উহা যে অন্য প্রকার তাহাও মনে করি না। আমি ইহা অস্বীকার করি না। ইহাও নয় উহাও নয়, আমি এইরূপও কহি না। “পরলোক নাই কি?” যদি আমাকে জিজ্ঞাসা করো,... (পূর্বের ন্যায়)। “পরলোক কি একাধারে আছে এবং নাই? পরলোক নাই এবং উহা যে নাই তাহাও নয়, এইরূপ কি? ঔপপাতিক[77] সত্ত্ব আছে কি? উহা কি নাই? উহা কি একাধারে আছে এবং নাই? উহা নাই এবং উহা যে নাই তাহাও নয়, এইরূপ কি? সুকৃতি-দুষ্কৃতির ফল আছে কি? উহাদের ফল নাই কি? উহাদের ফল কি একাধারে আছে এবং নাই? উহাদের ফল নাই এবং ফল যে নাই তাহাও নয়, এইরূপ কি? মরণের পর কি তথাগতের অস্তিত্ব থাকে? মরণের পর কি তাঁহার অস্তিত্ব থাকে না? মরণের পর কি একাধারে তাঁহার অস্তিত্ব থাকে এবং থাকে না? মরণের পর তাঁহার অস্তিত্ব থাকে না এবং উহা যে থাকে না তাহাও নয়, এইরূপ কি? আমাকে এইরূপ জিজ্ঞাসা করিলে, মরণান্তে তথাগতের অস্তিত্ব থাকে না এবং উহা যে থাকে না তাহাও নয়, যদি আমি এইরূপ মনে করি, আমি এইরূপই ব্যক্ত করিব। কিন্তু আমি ওইরূপ বলিতেছি না। উহা এই প্রকার তাহা আমি মনে করি না, উহা যে অন্য প্রকার তাহাও মনে করি না। আমি ইহা অস্বীকার করি না। ইহাও নয় উহাও নয়, আমি এইরূপও কহি না।”

“ভিক্ষুগণ, ইহাই চতুর্থ কারণ যাহার ভিত্তিতে যাহার উদ্দেশ্যে কোনো কোনো শ্রমণ ও ব্রাহ্মণ প্রশ্ন জিজ্ঞাসিত হইলে দ্ব্যর্থসূচক বাক্যের আশ্রয় লইয়া অমরার গতি অনুসরণ করেন।

৬৬. “ভিক্ষুগণ, ইঁহারাই সেই শ্রমণ ও ব্রাহ্মণগণ যাঁহারা অমরা-বিক্ষেপিক, যাঁহারা কোনো বিষয়ে প্রশ্ন জিজ্ঞাসিত হইলে চতুর্বিধ কারণে দ্ব্যর্থসূচক বাক্যের আশ্রয় লন এবং অমরার গতি অনুসরণ করেন। ওই সকল শ্রমণ ও ব্রাহ্মণ উক্ত চতুর্বিধ কারণে, কিম্বা উহাদের মধ্যে এক কিম্বা অপর কারণে ওইরূপ করিয়া থাকেন, উহার বাহিরে অন্য কোনো কারণে নহে।

ভিক্ষুগণ, ওই সম্বন্ধে তথাগত অবগত আছেন যে ওই সকল দৃষ্টিস্থান এইরূপে গৃহীত, এইরূপে বিচারিত হইয়া এই এই গতি প্রাপ্ত হইবে, ওই সকলে আসক্ত মনুষ্য জন্মান্তরে এই এই দশায় উপনীত হইবে। তথাগত উহা জানেন, উহাপেক্ষাও অনেক অধিক জানেন, কিন্তু ওই জ্ঞান তাঁহাকে স্ফীত করে না, উহা দ্বারা অস্পৃষ্ট হইয়া তিনি স্বীয় অন্তরে মুক্তি অনুভব করেন, বেদনাসমূহের উৎপত্তি, লয়, আস্বাদ, দৈন্য ও নিঃসরণ যথাযথরূপে বিদিত হইয়া, আসক্তি বর্জিত হইয়া, হে ভিক্ষুগণ, তথাগত বিমুক্তরূপে অবস্থান করেন।

“ভিক্ষুগণ, এই সকলই সেই ধর্ম যাহা গম্ভীর, দুর্দশ, দুরানুবোধ, শান্ত, প্রণীত, অতর্কাবচর, নিপুণ, পণ্ডিত-বেদনীয়, যাহা তথাগত স্বয়ং জ্ঞাত হইয়া ও সাক্ষাৎ করিয়া প্রকাশ করেন, যাহা তথাগতের যথার্থ গুণের সম্যক কথনকারী বলিবেন।

অধীত্য-সমুৎপন্নিক
৬৭. “ভিক্ষুগণ, কোনো কোনো শ্রমণ ও ব্রাহ্মণ আছেন যাঁহারা অকারণবাদী, যাঁহারা দ্বিবিধ কারণে আত্মা ও জগৎকে অকারণসম্ভূত ঘোষণা করেন। ওই সকল শ্রমণ ও ব্রাহ্মণ কীসের ভিত্তিতে কীসের উদ্দেশ্যে ওইরূপ করিয়া থাকেন?

৬৮. “ভিক্ষুগণ, অসংজ্ঞ-সত্ত্ব নামক কোনো কোনো দেবতা আছেন, সংজ্ঞা উৎপন্ন হইলেই ওই দেবগণ ওই দেহ হইতে চ্যুত হন। ভিক্ষুগণ, ইহা সম্ভব যে কোনো সত্ত্ব ওই দেহ হইতে চ্যুত হইয়া এই জগতে আগমন করেন; তৎপরে তিনি গৃহবাস ত্যাগ করিয়া অনাগারিত্ব অবলম্বন করেন। পরে তিনি উৎসাহ, উদ্যোগ, অনুযোগ, সম্যক চিন্তার দ্বারা এরূপ চিত্ত-সমাধিতে উপনীত হন যে, ওইরূপ সমাধির অবস্থায় তিনি সংজ্ঞার উৎপত্তি অনুসরণ করেন, কিন্তু তৎপূর্ববস্থা স্মরণে অক্ষম হন। তিনি বলিলেন, “আত্মা ও জগৎ অকারণসম্ভূত। কী কারণে? আমি পূর্বে ছিলাম না, কিন্তু পূর্বে না থাকিয়াও এক্ষণে সত্ত্বতে পরিণত হইয়াছি।”

“ভিক্ষুগণ, ইহাই প্রথম কারণ যাহার ভিত্তিতে, যাহার উদ্দেশ্যে কোনো কোনো শ্রমণ ও ব্রাহ্মণ অকারণবাদী হইয়া আত্মা জগৎকে অকারণসম্ভূত ঘোষণা করেন।

৬৯. “দ্বিতীয় শ্রেণির শ্রমণ ও ব্রাহ্মণগণ, কীসের ভিত্তিতে কীসের উদ্দেশ্যে উক্তরূপ মতবাদী হইয়া উক্তরূপ ঘোষণা করেন?

“ভিক্ষুগণ, কোনো শ্রমণ বা ব্রাহ্মণ তার্কিক ও আলোচনাপ্রিয় হইয়া থাকেন। তিনি তর্ক-পর্যাহত, বিচার প্রতিষ্ঠিত এইরূপ আত্মসিদ্ধান্ত প্রকাশ করেন, “আত্মা ও জগৎ অকারণসম্ভূত।”

ভিক্ষুগণ, ইহাই দ্বিতীয় কারণ যাহার ভিত্তিতে যাহার উদ্দেশ্যে কোনো কোনো শ্রমণ ও ব্রাহ্মণ উক্তরূপে মতবাদী হইয়া উক্তরূপ ঘোষণা করেন।

৭০. “ভিক্ষুগণ, ইঁহারাই ওই সকল শ্রমণ ও ব্রাহ্মণ যাঁহারা অকারণবাদী হইয়া দ্বিবিধ কারণে আত্মা ও জগৎকে অকারণসম্ভূত ঘোষণা করেন। যাঁহারাই ওইরূপ মতবাদ পোষণ করিয়া ওইরূপ মত ঘোষণা করেন। তাঁহারা সকলেই এই দ্বিবিধ কারণে, কিম্বা উহাদের মধ্যে এক অথবা অপর কারণে, ওইরূপ করিয়া থাকেন, উহার বাহিরে অন্য কোনো কারণে নহে... যাহা তথাগত স্বয়ং জ্ঞাত হইয়া ও সাক্ষাৎ করিয়া প্রকাশ করেন, যাহা তথাগতের যথার্থ গুণের সম্যক কথনকারী বলিবেন।

৭১. “ভিক্ষুগণ, ইঁহারাই ওই সকল শ্রমণ ও ব্রাহ্মণ যাঁহারা পূর্বান্ত-কল্পিক, পূর্বান্তনুদৃষ্টি হইয়া, অষ্টাদশ কারণে পূর্বান্ত সম্বন্ধে অনেকবিধ মত প্রকাশ করেন। যাঁহারাই... ওইরূপ করেন তাঁহারা সকলেই এই অষ্টাদশ কারণে অথবা উহাদের এক বিস্ময় অপর কারণে উহা করিয়া থাকেন, উহার বাহিরে অন্য কোনো কারণে নহে।

৭২. “ভিক্ষুগণ, ওই সম্বন্ধে তথাগত অবগত আছেন যে, ওই সকল দৃষ্টিস্থান এইরূপে গৃহীত, এইরূপে বিচারিত হইয়া এই এই গতি প্রাপ্ত হইবে, ওই সকলে আসক্ত মনুষ্য জন্মজন্মান্তরে এই এই দশায় উপনীত হইবে। তথাগত উহা জানেন, উহাপেক্ষাও অনেক অধিক জানেন, কিন্তু ওই জ্ঞান তাঁহাকে স্ফীত করে না, উহা দ্বারা অস্পৃষ্ট হইয়া তিনি স্বীয় অন্তরে মুক্তি অনুভব করেন, বেদনাসমূহের উৎপত্তি, লয়, আস্বাদ, দৈন্য ও নিঃসরণ যথাযথরূপে বিদিত হইয়া, আসক্তি বর্জিত হইয়া, হে ভিক্ষুগণ, তথাগত বিমুক্তরূপে অবস্থান করেন।

৭৩. “ভিক্ষুগণ, এই সকলই সেই ধর্ম যাহা গম্ভীর, দুর্দর্শ, দুরানুবোধ, শান্ত, প্রণীত, অতর্কাবচর, নিপুণ, পণ্ডিত-বেদনীয়, যাহা তথাগত স্বয়ং জ্ঞাত হইয়া ও সাক্ষাৎ করিয়া প্রকাশ করেন, যাহা তথাগতের যথার্থ গুণের সম্যক কথনকারী বলিবেন।

অপরান্ত-কল্পিক
৭৪. “ভিক্ষুগণ, কোনো কোনো শ্রমণ ও ব্রাহ্মণ আছেন যাঁহারা অপরান্ত-কল্পিক, অপরান্তানুদৃষ্টি; তাঁহারা চতুর্চত্বারিংশ কারণে অপরান্ত সম্বন্ধে অনেকবিধ মত প্রকাশ করেন। ওই সকল শ্রমণ ও ব্রাহ্মণ কীসের ভিত্তিতে কীসের উদ্দেশ্যে ওইরূপ মতবাদী হইয়া ওইরূপ মত প্রকাশ করেন?

সংজ্ঞীবাদ
৭৫. “ভিক্ষুগণ, কোনো কোনো শ্রমণ ও ব্রাহ্মণ আছেন যাঁহারা মৃত্যুর পর আত্মার সচৈতন্য অস্তিত্ব থাকে এই মত প্রকাশ করেন। তাঁহারা ষোড়শবিধ কারণে ওইরূপ মতের পোষক। ওই সকল শ্রমণ ও ব্রাহ্মণ কীসের ভিত্তিতে কীসের উদ্দেশ্যে ওইরূপ মতবাদী হইয়া ওইরূপ মত প্রকাশ করেন?

৭৬. “মরণান্তে আত্মারূপী অরোগ এবং সচৈতন্য অবস্থায় বিদ্যমান থাকে”, এইরূপ তাঁহারা বলিলেন। “মরণান্তে আত্মা অরূপী, অরোগ এবং সচৈতন্য অবস্থায় থাকে”, এইরূপ বলিলেন। “আত্মা একাধারে রূপী ও অরূপী”... “উহা রূপীও নহে, অরূপীও নহে... “উহা সান্ত... উহা অনন্ত... উহা একাধারে সান্ত এবং অনন্ত... উহা সান্তও নহে, অনন্তও নহে... “উহা একাত্ম সংজ্ঞী... “উহা নানাত্ম সংজ্ঞী... “উহা পরিমিত সংজ্ঞা সম্পন্ন... “উহা অপরিমিত সংজ্ঞা সম্পন্ন... “উহা একান্ত সুখী “উহা একান্ত দুঃখী... “উহা একাধারে সুখী ও দুঃখী... “উহা সুখ-দুঃখহীন, অরোগ এবং সচৈতন্য অবস্থায় মরণান্তে বিদ্যমান থাকে” এইরূপ তাঁহারা বলিয়া থাকেন।

৭৭. “ভিক্ষুগণ, ইঁহারাই ওই সকল শ্রমণ ও ব্রাহ্মণ যাঁহারা মৃত্যুর পর আত্মার সচৈতন্য অস্তিত্ব থাকে এই মত প্রকাশ করেন, যাঁহারা ষোড়শবিধ কারণে ওই মতের পোষক। ভিক্ষুগণ, যে-সকল শ্রমণ ও ব্রাহ্মণ ওই মতের পরিপোষক, তাঁহারা সকলেই উক্ত ষোড়শবিধ কারণে, অথবা উহাদের এক কিম্বা অপর কারণে ওইরূপ মতবাদী হইয়া থাকেন, উহার বাহিরে অন্য কোনো কারণে নহে... যাহা তথাগতের যথার্থ গুণের সম্যক কথনকারী বলিবেন।

অসংজ্ঞীবাদ
৭৮. “ভিক্ষুগণ, কোনো কোনো শ্রমণ ও ব্রাহ্মণ আছেন যাঁহারা মৃত্যুর পর আত্মার অচৈতন্য অস্তিত্ব থাকে এই মত প্রকাশ করেন। তাঁহারা অষ্টবিধ কারণে ওই মত পোষণ করিয়া থাকেন। ওই সকল শ্রমণ ও ব্রাহ্মণ কীসের ভিত্তিতে কীসের উদ্দেশ্যে ওইরূপ মতবাদী হইয়া ওইরূপ মত প্রকাশ করেন।

৭৯. “মরণান্তে আত্মা রূপী, অরোগ এবং অচৈতন্য অবস্থায় বিদ্যমান থাকে”, এইরূপ তাঁহারা বলিলেন। “মরণান্তে আত্মা অরূপী... “আত্মা একাধারে রূপী ও অরূপী... “উহা রূপীও নহে, অরূপীও নহে... “উহা সান্ত... “উহা অনন্ত... উহা একাধারে সান্ত এবং অনন্ত... “উহা সান্তও নহে, অনন্তও নহে। মরণান্তে উহার অরোগ অচৈতন্য অস্তিত্ব থাকে,” এইরূপ তাঁহারা বলিয়া থাকেন।

৮০. ভিক্ষুগণ, ইঁহারাই ওই সকল শ্রমণ ও ব্রাহ্মণ যাঁহারা মৃত্যুর পর আত্মার অচৈতন্য অস্তিত্ব থাকে এই মত প্রকাশ করেন, যাঁহারা অষ্টবিধ কারণে ওই মতের পরিপোষক। ভিক্ষুগণ, যে-সকল শ্রমণ ও ব্রাহ্মণ ওই মতের পরিপোষক, তাঁহারা সকলেই উক্ত অষ্টবিধ কারণে, অথবা উহাদের এক কিম্বা অপর কারণে ওইরূপ মতবাদী হইয়া থাকেন, উহার বাহিরে অন্য কোনো কারণে নহে।... যাহা তথাগতের যথার্থ গুণের সম্যক কথনকারী বলিবেন।

নৈব-সংজ্ঞী-নৈব-অসংজ্ঞীবাদ
৮১. “ভিক্ষুগণ, কোনো কোনো শ্রমণ ও ব্রাহ্মণ আছেন যাঁহারা মৃত্যুর পর আত্মার অস্তিত্ব সচৈতন্যও নহে, অচৈতন্যও নহে, এই মত প্রকাশ করেন। তাঁহারা অষ্টবিধ কারণে ওইরূপ মতের পোষক। ওই সকল শ্রমণ ও ব্রাহ্মণ কীসের ভিত্তিতে কীসের উদ্দেশ্যে ওইরূপ মত প্রকাশ করেন?

৮২. মরণান্তে আত্মা রূপী, অরোগ এবং নৈব-সংজ্ঞী নৈব-অসংজ্ঞীরূপে অবস্থান করে,” এইরূপ তাঁহারা বলিলেন। “মরণান্তে আত্মা অরূপী... “আত্মা একাধারে রূপী ও অরূপী... “উহা রূপীও নহে, অরূপীও নহে... “উহা শান্ত... “উহা অনন্ত... “উহা একাধারে শান্ত এবং অনন্ত... “উহা শান্তও নহে, অনন্তও নহে; মরণান্তে উহার অরোগ নৈব-সংজ্ঞী-নৈব-অসংজ্ঞী অস্তিত্ব থাকে”, এইরূপ তাঁহারা করিয়া থাকেন।

৮৩. “ভিক্ষুগণ, ইঁহারাই ওই সকল শ্রমণ ও ব্রাহ্মণ যাঁহারা মৃত্যুর পর আত্মার নৈব-সংজ্ঞী-নৈব-অসংজ্ঞী অস্তিত্ব থাকে এই মত প্রকাশ করেন, যাঁহারা অষ্টবিধ কারণে ওই মতের পোষক। ভিক্ষুগণ, যে-সকল শ্রমণ ও ব্রাহ্মণ ওই মতের পোষক, তাঁহারা সকলেই উক্ত অষ্টবিধ কারণে, অথবা উহাদের এক কিম্বা অপর কারণে ওইরূপ মতবাদী হইয়া থাকেন, উহার বাহিরে অন্য কোনো কারণে নহে।... যাহা তথাগতের যথার্থ গুণের সম্যক কথনকারী বলিবেন।

উচ্ছেদবাদী
৮৪. “ভিক্ষুগণ, কোনো কোনো শ্রমণ ও ব্রাহ্মণ আছেন যাঁহারা উচ্ছেদবাদী, যাঁহারা সপ্তবিধ কারণে সত্ত্বের উচ্ছেদ, বিনাশ এবং বিভব ঘোষণা করেন। ওই সকল শ্রমণ ও ব্রাহ্মণ কীসের ভিত্তিতে কীসের উদ্দেশ্যে ওইরূপ মতবাদী হইয়া ওইরূপ মত প্রকাশ করেন?

৮৫. “ভিক্ষুগণ, এস্থলে কোনো শ্রমণ বা ব্রাহ্মণ এইরূপ মত, এইরূপ দৃষ্টি পোষণ করেন, “যেহেতু এই আত্মা রূপী, চতুর্মহাভূতিক, মাতা ও পিতা হইতে সম্ভূত, সেই হেতু দেহাবসানে ইহার উচ্ছেদ ও বিনাশ হয়, মরণের পর ইহার অস্তিত্ব থাকে না, উহা সম্পূর্ণরূপে ধ্বংসপ্রাপ্ত হয়।” এইরূপে কেহ কেহ সত্ত্বের উচ্ছেদ, বিনাশ এবং বিভব ঘোষণা করেন।

৮৬. “অপর কোনো ব্যক্তি তাঁহাকে বলিলেন, “আপনার বর্ণিত আত্মা আছে। আমি তাহা অস্বীকার করি না; কিন্তু ওইরূপে এই আত্মার সম্পূর্ণ ধ্বংস হয় না। অন্য এক আত্মা আছে যাহা দিব্য, রূপী, কামাবচর, কবলিঙ্কার[78] আহারভোজী। আপনি উহাকে জানেন না, দেখেন না। আমি উহাকে জানি ও দেখি। যেহেতু ওই আত্মা দেহাবসানে উচ্ছেদ ও বিনাশ প্রাপ্ত হয়, মরণান্তে ইহার অস্তিত্ব থাকে না; সেই হেতু উহার সম্পূর্ণ ধ্বংস ঘটিয়া থাকে।” এইরূপে কেহ কেহ সত্ত্বের উচ্ছেদ, বিনাশ এবং বিভব ঘোষণা করেন।

৮৭. “অপর কোনো ব্যক্তি তাঁহাকে বলিলেন, “আপনার বর্ণিত আত্মা আছে। আমি তাহা অস্বীকার করি না। কিন্তু ওইরূপে এই আত্মার সম্পূর্ণ ধ্বংস সাধন হয় না। অন্য এক আত্মা আছে যাহা দিব্য, রূপী, মনোময়, অঙ্গপ্রত্যঙ্গযুক্ত এবং অহীনেন্দ্রিয়। আপনি উহাকে জানেন না, দেখেন না। আমি উহাকে জানি ও দেখি। যেহেতু ওই আত্মা দেহাবসানে উচ্ছেদ ও বিনাশ প্রাপ্ত হয়, মরণান্তে ইহার অস্তিত্ব থাকে না, সেই হেতু উহার সম্পূর্ণ ধ্বংস ঘটিয়া থাকে।” এইরূপে কেহ কেহ সত্ত্বের উচ্ছেদ, বিনাশ এবং বিভব ঘোষণা করেন।

৮৮. “অপর কোনো ব্যক্তি তাঁহাকে বলিলেন, “আপনার বর্ণিত আত্মা আছে। আমি তাহা অস্বীকার করি না। কিন্তু ওইরূপে এই আত্মার সম্পূর্ণ ধ্বংস সাধন হয় না। অন্য এক আত্মা আছে যাহা রূপসংজ্ঞাকে সর্বতোভাবে অতিক্রম করিয়া, প্রতিঘসংজ্ঞা বিনাশ করিয়া, নানাত্মসংজ্ঞায় উদাসীন হইয়া “আকাশ-অনন্ত” এই অনুভূতির সহিত “আকাশ-অনন্ত-আয়তন” স্তরে গমন করে। আপনি উহাকে জানেন না, দেখেন না। আমি উহাকে জানি ও দেখি। যেহেতু ওই আত্মা দেহাবসানে উচ্ছেদ ও বিনাশ প্রাপ্ত হয়, মরণান্তে উহার অস্তিত্ব থাকে না, সেই হেতু উহার সম্পূর্ণ ধ্বংস ঘটিয়া থাকে।” এইরূপে কেহ কেহ সত্ত্বের উচ্ছেদ, বিনাশ এবং বিভব ঘোষণা করেন।

৮৯. “অপর কোনো ব্যক্তি তাঁহাকে বলিলেন, “আপনার বর্ণিত আত্মা আছে। আমি তাহা অস্বীকার করি না। কিন্তু ওইরূপে এই আত্মার সম্পূর্ণ ধ্বংস সাধন হয় না। অন্য এক আত্মা আছে যাহা “আকাশ-অনন্ত-আয়তন” সর্বতোভাবে অতিক্রম করিয়া “বিজ্ঞান অনন্ত” এই অনুভূতির সহিত “বিজ্ঞান-অনন্ত-আয়তন” স্তরে গমন করে। আপনি উহাকে জানেন না, দেখেন না। আমি উহাকে জানি ও দেখি। যেহেতু ওই আত্মা দেহাবসানে উচ্ছেদ ও বিনাশ প্রাপ্ত হয়, মরণান্তে উহার অস্তিত্ব থাকে না, সেই হেতু উহার সম্পূর্ণ ধ্বংস ঘটিয়া থাকে।” এইরূপে কেহ কেহ সত্ত্বের উচ্ছেদ, বিনাশ এবং বিভব ঘোষণা করেন।

৯০. “অপর কোনো ব্যক্তি তাঁহাকে বলিলেন, “আপনার বর্ণিত আত্মা আছে। আমি তাহা অস্বীকার করি না। কিন্তু ওইরূপে এই আত্মার সম্পূর্ণ ধ্বংস সাধন হয় না। অন্য এক আত্মা আছে যাহা “বিজ্ঞান-অনন্ত-আয়তন” সর্বতোভাবে অতিক্রম করিয়া “কিছুই নাই” এই অনুভূতির সহিত “অকিঞ্চন-আয়তন” স্তরে গমন করে। আপনি উহাকে জানেন না, দেখেন না। আমি উহাকে জানি ও দেখি। যেহেতু ওই আত্মা দেহাবসানে উচ্ছেদ ও বিনাশ প্রাপ্ত হয়, মরণান্তে উহার অস্তিত্ব থাকে না, সেই হেতু উহার সম্পূর্ণ ধ্বংস ঘটিয়া থাকে।” এইরূপে কেহ কেহ সত্ত্বের উচ্ছেদ, বিনাশ এবং বিভব ঘোষণা করেন।

৯১. “অপর কোনো ব্যক্তি তাঁহাকে বলিলেন, “আপনার বর্ণিত আত্মা আছে, আমি তাহা অস্বীকার করি না। কিন্তু ওইরূপে এই আত্মার সম্পূর্ণ ধ্বংস সাধন হয় না। অন্য এক আত্মা আছে যাহা “অকিঞ্চন-আয়তন” সর্বতোভাবে অতিক্রম করিয়া শান্ত ও প্রণীত “নৈব-সংজ্ঞা-নৈব-অসংজ্ঞায়তন” স্তরে গমন করে। আপনি উহাকে জানেন না, দেখেন না। আমি উহাকে জানি ও দেখি। যেহেতু ওই আত্মা দেহাবসানে উচ্ছেদ ও বিনাশ প্রাপ্ত হয়, মরণান্তে উহার অস্তিত্ব থাকে না, সেই হেতু উহার সম্পূর্ণ ধ্বংস ঘটিয়া থাকে।” এইরূপে কেহ কেহ সত্ত্বের উচ্ছেদ, বিনাশ এবং বিভব ঘোষণা করেন।

৯২. “ভিক্ষুগণ, এই সকলই সেই শ্রমণ ও ব্রাহ্মণগণ যাঁহারা উচ্ছেদবাদী, যাঁহারা সপ্তবিধ কারণে সত্ত্বের উচ্ছেদ, বিনাশ এবং বিভব ঘোষণা করেন। যে-সকল শ্রমণ ও ব্রাহ্মণ ওইরূপ মতবাদী হইয়া ওইরূপ মত পোষণ করেন, তাঁহারা সকলেই উক্ত সপ্তবিধ কারণে, অথবা উহাদের এক কিম্বা অপর কারণে ওইরূপ মতবাদী হইয়া থাকেন, উহার বাহিরে অন্য কোনো কারণে নহে।... যাহা তথাগতের যথার্থ গুণের সম্যক কথনকারী বলিবেন।

দৃষ্টধর্মে নির্বাণবাদী
৯৩. “ভিক্ষুগণ, কোনো কোনো শ্রমণ ও ব্রাহ্মণ আছেন যাঁহারা দৃষ্ট-ধর্ম-নির্বাণবাদী[79], যাঁহারা পঞ্চবিধ কারণে জীবের পরম-দৃষ্ট-ধর্ম-নির্বাণ ঘোষণা করেন। ওই সকল শ্রমণ ও ব্রাহ্মণ কীসের ভিত্তিতে কীসের উদ্দেশ্যে ওইরূপ মতবাদী হইয়া ওইরূপ মত প্রকাশ করেন?

৯৪. “ভিক্ষুগণ, কোনো কোনো শ্রমণ বা ব্রাহ্মণ এইরূপ মতবাদী, এইরূপ দৃষ্টিসম্পন্ন “যেহেতু এই আত্মা পঞ্চকামগুণ-সমন্বিত হইয়া ইন্দ্রিয়সমূহের তৃপ্তিসাধন করে, সেই হেতু ইহা পরম-দৃষ্ট-ধর্ম-নির্বাণ প্রাপ্ত হয়।” এইরূপে কেহ কেহ জীবের পরম-দৃষ্ট-ধর্ম-নির্বাণ ঘোষণা করেন।

৯৫. “অপর কোনো ব্যক্তি তাঁহাকে বলিলেন, “আপনার বর্ণিত আত্মা আছে, আমি তাহা অস্বীকার করি না। কিন্তু এই আত্মা ওইরূপেই পরম দৃষ্ট-ধর্ম-নির্বাণ প্রাপ্ত হয় না। কী হেতু? কাম অনিত্য, দুঃখ, বিপরিণাম-ধর্ম। উহার পরিবর্তন ও অস্থায়ীত্ব-হেতু শোক, বিলাপ, দুঃখ, দৌর্মনস্য ও অশান্তির উদ্ভব হয়। কিন্তু যখন ওই আত্মা কাম এবং অকুশলধর্ম হইতে বিরত হইয়া সবিতর্ক, সবিচার এবং বিবেকজ প্রীতিসুখ-মণ্ডিত প্রথম ধ্যান লাভ করিয়া বিরাজ করে, তখনোই উহা পরম-দৃষ্ট-ধর্ম-নির্বাণ প্রাপ্ত হয়।” এইরূপে কেহ কেহ জীবের পরম-দৃষ্ট-ধর্ম-নির্বাণ ঘোষণা করেন।

৯৬. “অপর কোনো ব্যক্তি তাঁহাকে বলিলেন, “আপনার বর্ণিত আত্মা আছে, আমি তাহা অস্বীকার করি না। কিন্তু ওইরূপেই এই আত্মা পরম-দৃষ্ট-ধর্ম নির্বাণ প্রাপ্ত হয় না। কী হেতু? যেহেতু ওই অবস্থায় বিতর্ক এবং বিচার বর্তমান থাকে, সেই হেতু উহা স্থূল আখ্যাত হয়। কিন্তু যখন ওই আত্মা বিতর্ক ও বিচারের উপশমে অধ্যাত্ম-সম্প্রসাদ, চিত্তের একীভাব আনয়নকারী বিতর্কাতীত, বিচারাতীত, সমাধিজ প্রীতিসুখ-মণ্ডিত দ্বিতীয় ধ্যান লাভ করিয়া বিরাজ করে, তখনোই উহা পরম-দৃষ্ট-ধর্ম-নির্বাণ প্রাপ্ত হয়।” এইরূপে কেহ কেহ জীবের পরম-দৃষ্ট-ধর্ম-নির্বাণ ঘোষণা করেন।

৯৭. “অপর কোনো ব্যক্তি তাঁহাকে বলিলেন, “আপনার বর্ণিত আত্মা আছে, আমি তাহা অস্বীকার করি না। কিন্তু ওইরূপেই এই আত্মা পরম-দৃষ্ট-ধর্ম নির্বাণ প্রাপ্ত হয় না। কী হেতু? যেহেতু ওই অবস্থায় চিত্তে প্রীতির অনুভূতি এবং উত্তেজনা বর্তমান থাকে, সেই হেতু উহা স্থূল আখ্যাত হয়। কিন্তু যখন ওই আত্মা প্রীতিতে বিরাগ উৎপাদন করিয়া উপেক্ষার ভাবে বিরাজ করে, স্মৃতিমান ও সম্প্রজ্ঞাত হইয়া কায়ে সুখ অনুভব করে-যে সুখ সম্বন্ধে আর্যগণ বলিয়া থাকেন, “উপেক্ষক, স্মৃতিমান, সুখবিহারী এবং এইরূপ তৃতীয় ধ্যান লাভ করিয়া বিরাজ করে, তখনোই উহা পরম-দৃষ্ট-ধর্ম-নির্বাণ প্রাপ্ত হয়।” এইরূপে কেহ কেহ জীবের পরম-দৃষ্ট-ধর্ম-নির্বাণ ঘোষণা করেন।

৯৮. “অপর কোনো ব্যক্তি তাঁহাকে বলিলেন, “আপনার বর্ণিত আত্মা আছে, আমি তাহা অস্বীকার করি না। কিন্তু ওইরূপেই এই আত্মা পরম-দৃষ্ট-ধর্ম নির্বাণ প্রাপ্ত হয় না। কী হেতু? যেহেতু ওই অবস্থায় চিত্ত সুখের অনুভূতিতে পরিপূর্ণ থাকে, সেই হেতু উহা স্থূল আখ্যাত হয়। কিন্তু যখন ওই আত্মা সুখ-দুঃখ পরিত্যাগ করিয়া, পূর্বেই সৌমনস্য-দৌর্মনস্য অস্তমিত করিয়া, দুঃখহীন, সুখহীন, উপেক্ষা ও স্মৃতি-পরিশুদ্ধ চতুর্থ ধ্যান লাভ করিয়া বিরাজ করে, তখনোই উহা পরম-দৃষ্ট-ধর্ম-নির্বাণ প্রাপ্ত হয়।” এইরূপে কেহ কেহ জীবের পরম-দৃষ্ট-ধর্ম-নির্বাণ ঘোষণা করেন।

৯৯. “ভিক্ষুগণ, এই সকলই সেই শ্রমণ ও ব্রাহ্মণ যাঁহারা দৃষ্ট-ধর্ম-নির্বাণবাদী, যাঁহারা পঞ্চবিধ কারণে জীবের পরম দৃষ্ট-ধর্ম-নির্বাণ ঘোষণা করেন। যে-সকল শ্রমণ ও ব্রাহ্মণ ওইরূপ মতবাদী হইয়া ওইরূপ মত পোষণ করেন, তাঁহারা সকলেই উক্ত পঞ্চবিধ কারণে, অথবা উহাদের এক কিম্বা অপর কারণে ওইরূপ মতবাদী হইয়া থাকেন, উহার বাহিরে অন্য কোনো কারণে নহে।... যাহা তথাগতের যথার্থ গুণের সম্যক কথনকারী বলিবেন।

১০০. “ভিক্ষুগণ, এই সকলই সেই শ্রমণ ও ব্রাহ্মণ যাঁহারা অপরান্ত-কল্পিক, অপরান্তানুদৃষ্টি, যাঁহারা চতুর্চত্বারিংশ কারণে অপরান্ত সম্বন্ধে অনেকবিধ মত প্রকাশ করেন। যে-সকল শ্রমণ ও ব্রাহ্মণ ওই মতের পরিপোষক, তাঁহারা সকলেই এই চতুর্চত্বারিংশ কারণেই কিম্বা উহাদের এক অথবা অপর কারণে ওইরূপ মতবাদী হইয়া থাকেন, উহার বাহিরে অন্য কোনো কারণে নহে।... যাহা তথাগতের যথার্থ গুণের সম্যক কথনকারী বলিবেন।

১০১. “ভিক্ষুগণ, এই সকলই সেই শ্রমণ ও ব্রাহ্মণ যাঁহারা পূর্বান্তকল্পিক, অপরান্ত-কল্পিক, একাধারে পূর্বান্ত ও অপরান্তকল্পিক, পূর্বান্তপরান্তানুদৃষ্টি, যাঁহারা দ্বি-ষষ্ঠী কারণে ওই সম্বন্ধে অনেকবিধ মত প্রকাশ করিয়া থাকেন।

১০২. যে-সকল শ্রমণ ও ব্রাহ্মণ ওইরূপ মতবাদী হইয়া ওইরূপ মত প্রকাশ করেন, তাঁহারা সকলেই উক্ত দ্বি-ষষ্ঠী কারণে, কিংবা উহাদের এক অথবা অপর কারণে ওইরূপ মতবাদী হইয়া থাকেন, উহার বাহিরে অন্য কোনো কারণে নহে।

১০৩-১০৪. “ভিক্ষুগণ, ওই সম্বন্ধে তথাগত অবগত আছেন যে ওই সকল দৃষ্টিস্থান এইরূপে গৃহীত... বিমুক্তরূপে অবস্থান করেন।

“ভিক্ষুগণ, এই সকলই সেই ধর্ম যাহা... কথনকারী বলিবেন।

১০৫. “ভিক্ষুগণ, যে-সকল শ্রমণ ও ব্রাহ্মণ শাশ্বতবাদী হইয়া চতুর্বিধ কারণে আত্মা ও জগৎকে শাশ্বত ঘোষণা করেন।

১০৬. যাঁহারা কোনো কোনো বিষয়ে শাশ্বতবাদী, কোনো কোনো বিষয়ে অশাশ্বতবাদী হইয়া চতুর্বিধ কারণে আত্মা ও জগৎকে আংশিকরূপে শাশ্বত ও আংশিকরূপে অশাশ্বত ঘোষণা করেন।

১০৭. যাঁহারা অন্তানন্তিকবাদী হইয়া চতুর্বিধ কারণে জগৎকে সান্ত অথবা অনন্ত বলিয়া থাকেন।

১০৮. যাঁহারা অমরা বিক্ষেপিক হইয়া প্রশ্ন জিজ্ঞাসিত হইলে চতুর্বিধ কারণে দ্ব্যর্থসূচক বাক্যের আশ্রয় লইয়া অমরার গতি অনুসরণ করেন।

১০৯. যাঁহারা অকারণবাদী হইয়া দ্বিবিধ কারণে আত্মা ও জগৎকে অকারণসম্ভূত ঘোষণা করেন।

১১০. যাঁহারা পূর্বান্তকল্পিক, পূর্বান্তনুদৃষ্টি হইয়া অষ্টাদশ কারণে পূর্বান্ত সম্বন্ধে অনেকবিধ মত প্রকাশ করেন।

১১১. যাঁহারা ষোড়শবিধ কারণে মৃত্যুর পর আত্মার অচৈতন্য অস্তিত্ব থাকে এই মত পোষণ করেন।

১১২. যাঁহারা অষ্টবিধ কারণে মৃত্যুর পর আত্মার সচৈতন্য অস্তিত্ব থাকে এই মত পোষণ করেন।

১১৩. যাঁহারা অষ্টবিধ কারণে মৃত্যুর পর আত্মার অস্তিত্ব সচৈতন্যও নহে অচৈতন্যও নহে, এই মত পোষণ করেন।

১১৪. যাঁহারা উচ্ছেদবাদী হইয়া সপ্তবিধ কারণে সত্ত্বের উচ্ছেদ, বিনাশ এবং বিভব ঘোষণা করেন।

১১৫. যাঁহারা পরম-দৃষ্ট-ধর্ম-নির্বাণবাদী হইয়া পঞ্চবিধ কারণে জীবের পরম-দৃষ্ট-ধর্ম-নির্বাণ ঘোষনা করেন।

১১৬. যাঁহারা অপরান্তকল্পিক, অপরান্তানুদৃষ্টি হইয়া চতুর্চত্বারিংশ কারণে অপরান্ত সম্বন্ধে অনেকবিধ মত প্রকাশ করেন।

১১৭. যাঁহারা পূর্বান্তকল্পিক, অপরান্তকল্পিক, একাধারে পূর্বান্ত ও অপারান্তকল্পিক, পূর্বান্তপরান্তানুদৃষ্টি, যাঁহারা দ্বি-ষষ্ঠী কারণে ওই সম্বন্ধে অনেকবিধ মত প্রকাশ করিয়া থাকেন : “তাঁহাদের ওই সকল দৃষ্টি অজ্ঞ, অদর্শী, তৃষ্ণাগত শ্রমণ ও ব্রাহ্মণের বেদনা মাত্র, চিত্তচাঞ্চল্য মাত্র।”

১১৮. “ভিক্ষুগণ, যে-সকল শ্রমণ ও ব্রাহ্মণ শাশ্বতবাদী হইয়া চতুর্বিধ কারণে আত্মা ও জগৎকে শাশ্বত ঘোষণা করেন।

১১৯. যাঁহারা কোনো কোনো বিষয়ে শাশ্বতবাদী, কোনো কোনো বিষয়ে অশাশ্বতবাদী হইয়া চতুর্বিধ কারণে আত্মা ও জগৎকে আংশিকরূপে শাশ্বত এবং আংশিকরূপে অশাশ্বত ঘোষণা করেন।

১২০. যাঁহারা অন্তানন্তিকবাদী হইয়া চতুর্বিধ কারণে জগৎকে সান্ত অথবা অনন্ত বলিয়া থাকেন।

১২১. যাঁহারা অমরা বিক্ষেপিক হইয়া প্রশ্ন জিজ্ঞাসিত হইলে চতুর্বিধ কারণে দ্ব্যর্থসূচক বাক্যের আশ্রয় লইয়া অমরার গতি অনুসরণ করেন।

১২২. যাঁহারা অকারণবাদী হইয়া দ্বিবিধ কারণে আত্মা ও জগৎকে অকারণসম্ভূত ঘোষণা করেন।

১২৩. যাঁহারা পূর্বান্তকল্পিক, পূর্বান্তনুদৃষ্টি হইয়া অষ্টাদশ কারণে পূর্বান্ত সম্বন্ধে অনেকবিধ মত প্রকাশ করেন।

১২৪. যাঁহারা ষোড়শবিধ কারণে মৃত্যুর পর আত্মার সচৈতন্য অস্তিত্ব থাকে এই মত পোষণ করেন।

১২৫. যাঁহারা অষ্টবিধ কারণে মৃত্যুর পর আত্মার অচৈতন্য অস্তিত্ব থাকে, এই মত পোষণ করেন।

১২৬. যাঁহারা অষ্টবিধ কারণে মৃত্যুর পর আত্মার অস্তিত্ব সচৈতন্যও নহে, অচৈতন্যও নহে, এই মত পোষণ করেন।

১২৭. যাঁহারা উচ্ছেদবাদী হইয়া সপ্তবিধ কারণে সত্ত্বের উচ্ছেদ, বিনাশ এবং বিভব ঘোষণা করেন।

১২৮. যাঁহারা পরম-দৃষ্ট-ধর্ম-নির্বাণবাদী হইয়া পঞ্চবিধ কারণে জীবের পরম-দৃষ্ট-ধর্ম-নির্বাণ ঘোষণা করেন।

১২৯. যাঁহারা অপরান্তকল্পিক, অপরান্তানুদৃষ্টি হইয়া চতুর্চত্বারিংশ কারণে অপরান্ত সম্বন্ধে অনেকবিধ মত প্রকাশ করেন।

১৩০. যাঁহারা পূর্বান্তকল্পিক, অপরান্তকল্পিক, একাধারে পূর্বান্ত ও অপরান্তকল্পিক, পূর্বান্তপরান্তানুদৃষ্টি, যাঁহারা দ্বি-ষষ্ঠী কারণে ওই সম্বন্ধে অনেকবিধ মত প্রকাশ করিয়া থাকেন :

তাঁহাদের ওই সকল মত স্পর্শজনিত।

১৩১-১৪৪. “ভিক্ষুগণ, যাঁহারা ওই সকল মত পোষণ করেন, তাঁহারা যে স্পর্শ ব্যতীত ওইরূপ বেদনাসংযুক্ত হইবেন, তাহা হইতে পারে না।

“তাঁহারা সকলেই ষড় স্পর্শায়তনের সহিত স্পর্শে আনীত হইয়া ওইরূপ বেদনাসংযুক্ত হইয়া থাকেন। তাঁহাদের বেদনা হইতে তৃষ্ণা, তৃষ্ণা হইতে উপাদান, উপাদান হইতে ভব, ভব হইতে জাতি, জাতি হইতে জরা, মরণ, শোক, পরিদেবন, দুঃখ, দৌর্মনস্য এবং নৈরাশ্যের উৎপত্তি হয়।

১৪৫. ভিক্ষুগণ, যখন ভিক্ষু ষড় স্পর্শায়তনের সমুদয়, অস্তগমন, আস্বাদ, দৈন্য এবং নিঃসরণ যথাযথরূপে জ্ঞাত হন, তখন তিনি তদূর্ধ্বে যাহা আছে তাহাও জানিতে পারেন।

১৪৬. “ভিক্ষুগণ, যে-সকল শ্রমণ ও ব্রাহ্মণ পূর্বান্তকল্পিক অথবা অপরান্তকল্পিক, অথবা একাধারে পূর্বান্ত ও অপরান্তকল্পিক, অথবা পূর্বান্তপরান্তানুদৃষ্টি, যাহারা পূর্বান্ত ও অপরান্ত সম্বন্ধে অনেকবিধ মত প্রকাশ করেন, তাঁহারা সকলেই এই দ্বি-ষষ্ঠী প্রণালির জালে আবদ্ধ; ইহাতেই বদ্ধ হইয়া তাঁহারা ইতস্তত ভাসমান, উহাতেই ধৃত হইয়া তাঁহারা ইতস্তত উন্মুজ্জন-নিরত।

“ভিক্ষুগণ, যখন কোনো দক্ষ ধীবর অথবা ধীবর বালক ক্ষুদ্র জলাশয়ের উপর সূক্ষ্ম ছিদ্রবিশিষ্ট জাল নিক্ষেপ করে, তখন তাহার মনে এইরূপ হইতে পারে, “এই দহে যে-সকল বৃহৎ মৎস্য আছে তাহারা সকলেই জালবদ্ধ হইয়াছে, এই জালে আবদ্ধ হইয়াই তাহারা ইতস্তত ভাসমান, উহাতেই ধৃত হইয়া তাহারা ইতস্তত উন্মুজ্জন-নিরত, সেইরূপই উক্ত শ্রমণ ও ব্রাহ্মণগণ এই দ্বি-ষষ্ঠী প্রণালির জালে আবদ্ধ, ইহাতেই বদ্ধ হইয়া তাঁহারা ইতস্তত ভাসমান, ইহাতেই ধৃত হইয়া তাঁহারা ইতস্তত উন্মুজ্জন-নিরত।

১৪৭. “ভিক্ষুগণ, তথাগতের ভবতৃষ্ণা উচ্ছিন্ন হইয়াছে, কিন্তু তাঁহার দেহ বর্তমান। যতদিন এই দেহ থাকিবে ততদিন দেব ও মনুষ্য তাঁহাকে দেখিতে পাইবে। দেহের বিলয়ে জীবনান্তে দেব ও মনুষ্য তাঁহাকে দেখিতে পাইবে না।

“ভিক্ষুগণ, আম্রগুচ্ছের বৃন্ত ছিন্ন হইলে বৃন্তসংলগ্ন সমুদয় আম্র যেরূপ বৃন্তের অনুগমন করে, সেইরূপই উচ্ছিন্ন-ভব-নেত্র তথাগতের দেহ রহিয়াছে। যতদিন এই দেহ থাকিবে, ততদিন দেব ও মনুষ্য তাঁহাকে দেখিতে পাইবে। দেহের বিলয়ে জীবনান্তে দেব ও মনুষ্য তাঁহাকে দেখিতে পাইবে না।”

১৪৮. এইরূপ কথিত হইলে, আয়ুষ্মান আনন্দ ভগবানকে বলিলেন, “ভন্তে, আশ্চর্য, ভন্তে, অদ্ভুত! ভন্তে, এই ধর্মপর্যায়ের নাম কী?”

“আনন্দ, এই ধর্মপর্যায়কে তুমি অর্থজাল বলিতে পার, ধর্মজাল বলিতে পার, ব্রহ্মজাল বলিতে পার, দৃষ্টিজাল বলিতে পার, অনুত্তর সংগ্রাম-বিজয়ও বলিতে পার।”

১৪৯. ভগবান এইরূপ বলিলেন। ভিক্ষুগণ আনন্দিত মনে ভগবদ্বাক্যের অভিনন্দন করিলেন। এই সবিস্তার উপদেশ দানকালে এক সহস্র জগৎ কম্পিত হইল।

ব্রহ্মজাল সূত্র সমাপ্ত।


 

২. শ্রামণ্যফল সূত্র
১৫০. আমি এইরূপ শ্রবণ করিয়াছি। একসময় ভগবান রাজগৃহে জীবক কৌমারভৃত্যের আম্রবনে অবস্থান করিতেছিলেন। সঙ্গে সার্ধদ্বাদশশত ভিক্ষু-সমন্বিত বৃহৎ ভিক্ষুসংঘ ছিল। ওই সময় মগধের রাজা বৈদেহীপুত্র অজাতশত্রু পঞ্চদশীর উপোসথ দিবসে, চাতুর্মাসী কৌমুদীপূর্ণ পূর্ণিমার রাত্রিতে, রাজামাত্য পরিবৃত হইয়া শ্রেষ্ঠ প্রাসাদোপরি উপবিষ্ট ছিলেন। অনন্তর সেই উপোসথ দিনে মগধরাজের মুখ হইতে আনন্দোক্তি নির্গত হইল :

“কী রমণীয় জ্যোৎস্না রাত্রি!

“কী সুন্দর জ্যোৎস্না রাত্রি!

“কী দর্শনীয় জ্যোৎস্না রাত্রি!

“কী নির্মল জ্যোৎস্না রাত্রি!

“কী লক্ষণসম্পন্ন জ্যোৎস্না রাত্রি!

“আজ কোন শ্রমণ বা ব্রাহ্মণের সঙ্গে অভিলাষ করিব, যাঁহার সংসর্গে আমাদিগের চিত্ত প্রসন্ন হইবে?”

১৫১. এইরূপ উক্ত হইলে জনৈক রাজামাত্য মগধরাজকে এইরূপ বলিলেন, “দেব, পূরণকাশ্যপ আছেন, তিনি সংঘনায়ক, গণনায়ক, গণাচার্য, জ্ঞানী, যশস্বী, তীর্থঙ্কর, বহুজনসম্মানিত, অভিজ্ঞ, দীর্ঘ প্রব্রজিত এবং বয়োবৃদ্ধ। দেব, ওই পূরণকাশ্যপের নিকট গমন করুন। তাঁহার নিকট গমনে মহারাজের চিত্ত প্রসন্ন হইতে পারে।” এইরূপ কথিত হইলে মগধরাজ তূষ্ণীম্ভাব অবলম্বন করিলেন।

১৫২. অন্য এক মন্ত্রী রাজাকে বলিলেন, “দেব, মক্ষলি গোসাল আছেন, তিনি সংঘনায়ক,... এইরূপ কথিত হইলে মগধরাজ তূষ্ণীম্ভাব অবলম্বন করিলেন।

১৫৩. অন্য এক মন্ত্রী রাজাকে বলিলেন, “দেব, অজিত কেশকম্বল আছেন, তিনি সংঘনায়ক,... এইরূপ কথিত হইলে মগধরাজ তূষ্ণীম্ভাব অবলম্বন করিলেন।

১৫৪. অন্য এক মন্ত্রী বলিলেন, “দেব, পকুধ কাচ্চায়ন আছেন, তিনি সংঘনায়ক,... এইরূপ কথিত হইলে মগধরাজ তূষ্ণীম্ভাব অবলম্বন করিলেন।

১৫৫. অন্য এক মন্ত্রী রাজাকে বলিলেন, “দেব, সঞ্জয় বেলট্ঠিপুত্ত আছেন, তিনি সংঘনায়ক,... এইরূপ কথিত হইলে মগধরাজ তূষ্ণীম্ভাব অবলম্বন করিলেন।

১৫৬. অন্য এক মন্ত্রী রাজাকে বলিলেন, “দেব, নিগণ্ঠ নাতপুত্ত আছেন, তিনি সংঘনায়ক,... এইরূপ কথিত হইলে মগধরাজ তূষ্ণীম্ভাব অবলম্বন করিলেন।

১৫৭. ওই সময় জীবক কৌমারভৃত্য মগধরাজের অনতিদূরে মৌনাবলম্বনপূর্বক উপবিষ্ট ছিলেন। মগধরাজ তাঁহাকে বলিলেন, “মিত্র জীবক, তুমি কী কারণে মৌন রহিয়াছ?

“দেব, ভগবান অর্হৎ সম্যকসম্বুদ্ধ সার্ধদ্বাদশশত ভিক্ষু-সমন্বিত বৃহৎ ভিক্ষুসংঘের সহিত আমাদের আম্রকুঞ্জে অবস্থান করিতেছেন। সেই পূজ্য গৌতমের সম্বন্ধে এইরূপ যশোগীতি বিস্তৃত হইয়াছে, “ইনিই ভগবান, অর্হৎ, সম্যকসম্বুদ্ধ, বিদ্যাচরণসম্পন্ন, সুগত, লোকজ্ঞ, অতুলনীয়, দম্য-পুরুষ-সারথী, দেবমনুষ্যের শাস্তা, বুদ্ধ ভগবন্ত।” মহারাজ ওই ভগবন্তের নিকট গমন করুন। তাঁহার নিকট গমনে মহারাজের চিত্ত প্রসন্ন হইতে পারে।”

গৌতমের নিকট গমন
১৫৮. “মিত্র জীবক, তাহা হইলে হস্তীযানসমূহ প্রস্তুত করো।”

জীবক কৌমারভৃত্য “যে আজ্ঞা, মহারাজ” বলিয়া মগধরাজকে প্রতিশ্রুতি দানপূর্বক পঞ্চশত হস্তিনী এবং রাজার আরোহণীয় হস্তী সজ্জিত করিয়া মগধরাজের নিকট বার্তা প্রেরণ করিলেন, “দেব, হস্তীযান প্রস্তুত। এক্ষণে যেরূপ ইচ্ছা হয় করুন।”

১৫৯.তৎপরে মগধরাজ বৈদেহীপুত্র পাঁচশত হস্তিনীর প্রত্যেকের উপর তাঁহার নারীবর্গের এক একজনকে আরোহণ করাইয়া স্বয়ং রাজহস্তীর পৃষ্ঠে আরোহণ করিলেন এবং উল্কাধারী অনুচরবর্গ সমভিব্যাহারে মহা আড়ম্বরের সহিত রাজগৃহ হইতে জীবক কৌমারভৃত্যের আম্রবনে গমন করিলেন।

আম্রবনের অদূরে উপস্থিত হইয়া মগধরাজ অজাতশত্রু ভীত, স্তম্ভিত ও রোমাঞ্চ কলেবর হইলেন। এইরূপে উদ্বিগ্ন ও রোমাঞ্চিত হইয়া তিনি জীবককে বলিলেন :

“মিত্র জীবক, তুমি আমাকে প্রতারিত করো নাই তো? তুমি আমার সহিত প্রবঞ্চনা করো নাই তো? তুমি আমাকে শত্রুকরে অর্পণ করো নাই তো? ইহা কীরূপ যে এই বৃহৎ ভিক্ষুসংঘের মধ্যে, সার্ধদ্বাদশশত ভিক্ষুর মধ্যে কোনো প্রকার শব্দই নাই-না একটি হাঁচির শব্দ, না একটি কাশির শব্দ?”

“মহারাজ ভীত হইবেন না। আমি আপনাকে প্রতারিত করিতেছি না, আপনার সহিত প্রবঞ্চনা করিতেছি না, আপনাকে শত্রুহস্তে সমর্পণ করিতেছি না। মহারাজ, অগ্রসর হউন, অগ্রসর হউন। ওই মণ্ডপে দীপসমূহ জ্বলিতেছে।”

১৬০. তৎপরে মগধরাজ হস্তীযানে যতদূর যাওয়া সম্ভব ততদূর হস্তীপৃষ্ঠে গমন করিয়া, পরে হস্তী হইতে অবতরণপূর্বক পদব্রজে মণ্ডপদ্বারে উপনীত হইলেন। পরে তিনি জীবককে বলিলেন :

“মিত্র জীবক, ভগবান কোথায়?”

“মহারাজ, ওই ভগবান, ওই তিনি ভিক্ষুসংঘ পরিবৃত হইয়া মধ্যে স্থিত স্তম্ভ আশ্রয় করিয়া পূর্বমুখ হইয়া উপবিষ্ট।”

১৬১. তৎপরে মগধরাজ ভগবানের সন্নিধানে গমনপূর্বক একান্তে দণ্ডায়মান হইয়া নির্মল সরোবরের ন্যায় শান্ত ভিক্ষুসংঘকে অবলোকন করিয়া বলিয়া উঠিলেন, “মদীয় পুত্র উদায়ীভদ্রও এই শান্তিযুক্ত হউক, যে শান্তি এই ভিক্ষুসংঘে বিরাজমান।”

“মহারাজ, আপনার স্নেহধারা যথাস্থানে প্রবাহিত হইয়াছে।”

“ভন্তে, পুত্র উদায়ীভদ্র আমার প্রিয়। যে শান্তি এই ভিক্ষুসংঘে বিরাজ করিতেছে, কুমারও ওই শান্তিযুক্ত হউক।”

১৬২. তদনন্তর মগধরাজ অজাতশত্রু ভগবানকে অভিবাদনপূর্বক ভিক্ষুসংঘের প্রতি অঞ্জলি প্রণমিত করিয়া একান্তে উপবেশন করিলেন। আসন গ্রহণান্তে তিনি ভগবানকে বলিলেন, “ভন্তে, আপনার অনুমতি পাইলে আমি আপনাকে এক বিষয়ে প্রশ্ন জিজ্ঞাসা করিতে ইচ্ছা করি।”

“মহারাজ, আপনার যাহা ইচ্ছা জিজ্ঞাসা করুন।”

১৬৩. “ভন্তে, জনসাধারণের জন্য বহুবিধ শিল্পবিদ্যা আছে; যথা : হস্তী আরোহণ, অশ্বারোহণ, রথিক, ধনুগ্রাহি, চেলক[80], চলক[81], পিণ্ডদায়ক[82], উগ্ররাজপুত্র[83], প্রস্কন্দিক[84], মহানাগ-শূর, চর্ম-যোধী, দাসপুত্র, সূপকার, ক্ষৌরকার, স্নাপক, মোদক, মালাকার, রজক, পেশকার, নলকার, কুম্ভকার, গণকমুদ্রিক এবং এই প্রকারের অন্য যেকোনো শিল্প-ওই সকল শিল্পাবলম্বী সকলেই এই জগতেই সাংদৃষ্টিক শিল্পফল প্রাপ্ত হইয়া থাকেন। উহা দ্বারা তাঁহারা স্বয়ং সুখী ও তৃপ্ত হন, মাতাপিতাকে সুখী ও তৃপ্ত করেন, স্ত্রী-পুত্রকে সুখী ও তৃপ্ত করেন, মিত্রামাত্যকে সুখী ও তৃপ্ত করেন। তাঁহারা শ্রমণ ও ব্রাহ্মণের নিমিত্ত ঔর্ধাগ্রিক, স্বার্গিক ও সুখবিপাকযুক্ত, স্বর্গণ্ডসংবর্তনিক দক্ষিণার প্রতিষ্ঠা করেন। ভন্তে, ওইরূপ ইহজীবনেই লভ্য কোনো সাংদৃষ্টিক শ্রামণ্য ফলের উল্লেখ করিতে পারেন কি?”

১৬৪. “মহারাজ, আপনি স্বীকার করেন যে এই প্রশ্ন অন্য শ্রমণ ব্রাহ্মণকেও জিজ্ঞাসা করা হইয়াছে?”

“ভন্তে, আমি স্বীকার করি।”

পূরণকশ্যপ
“মহারাজ, ওই সকল শ্রমণ ও ব্রাহ্মণ যেরূপ উত্তর দিয়াছেন, যদি বাধা না থাকে, তাহা ব্যক্ত করুন।”

“ভন্তে, কোনো বাধাই নাই, যখন ভগবান অথবা ভগবান তুল্যগণ উপবিষ্ট।”

“মহারাজ, তাহা হইলে ব্যক্ত করুন।”

১৬৫. “ভন্তে, একসময় আমি পূরণকশ্যপের নিকট গমন করিয়াছিলাম। তথায় গমন করিয়া তাঁহাকে অভিবাদনান্তে তাঁহার সহিত মধুর চিত্তরঞ্জক বাক্যালাপপূর্বক একান্তে উপবিষ্ট হইলাম। আসন গ্রহণান্তে, এই ক্ষণে আপনাকে যে প্রশ্ন করিয়াছি, তাঁহাকেও ঠিক সেই প্রশ্নই করিলাম।

১৬৬. “এইরূপে জিজ্ঞাসিত হইয়া পূরণকশ্যপ আমাকে বলিলেন, “মহারাজ, যে করে এবং যে করায়, যে ছেদন করে এবং যে ছেদন করায়, যে অঙ্গহীন করে এবং যে অঙ্গহীন করায়, যে শোক ও নির্যাতনের কারণ হয়, যে কম্পিত হয় এবং যে কম্পিত করায়, যে প্রাণনাশ করে, যে অদত্ত গ্রহণ করে, যে সন্ধি ছিন্ন করে[85], যে লুণ্ঠন করে, যে চৌর্যে প্রবৃত্ত হয়, গুপ্তস্থান হইতে যে হঠাৎ পথচারীকে আক্রমণে প্রবৃত্ত হয়, যে পরদার গমন করে, মিথ্যাভাষণ করে, তাহারা এই সকল কর্ম করিয়া পাপ করে না। যদি কেহ ক্ষুরধার চক্রের দ্বারা পৃথিবীর প্রাণীগণকে এক মাংস-খলে, এক মাংস পুঞ্জে, পরিণত করে, তজ্জন্য কোনো পাপ হয় না, পাপের আগমন হয় না। যদি ওই ব্যক্তি আঘাত করিতে করিতে, হত্যা করিতে করিতে, ছেদন করিতে করিতে, ছেদন করাইতে করাইতে, অঙ্গহীন করিতে করিতে, অঙ্গহীন করাইতে করাইতে গঙ্গার দক্ষিণ তীরবর্তী হইয়া গমন করে, তজ্জন্য কোনো পাপ হইবে না, পাপের আগম হইবে না। যদি ওই ব্যক্তি দান করিতে করিতে, দান করাইতে করাইতে, যজ্ঞ করিতে করিতে, যজ্ঞ করাইতে করাইতে, গঙ্গার উত্তর তীরবর্তী হইয়া গমন করে, তজ্জন্য কোনো পুণ্য হইবে না, পুণ্যের আগম হইবে না। দান হইতে, দম হইতে, সংযম হইতে, সত্যবাক্য হইতে পুণ্যের উদ্ভব হয় না, পুণ্যের আগমন হয় না।” ভন্তে, এইরূপে পূরণকশ্যপ সাংদৃষ্টিক শ্রামণ্যফল জিজ্ঞাসিত হইয়া, আমার নিকট অক্রিয়া বর্ণনা করিয়াছেন। ভন্তে, আম্র কি এই প্রশ্নের উত্তরে লবুজের[86] বর্ণনা যেরূপ হয়, সেইরূপ পূরণকশ্যপ সাংদৃষ্টিক শ্রামণ্যফল জিজ্ঞাসিত হইয়া অক্রিয়া বর্ণনা করিয়াছেন। ভন্তে, তৎপরে আমার মনে হইল “আমার ন্যায় ব্যক্তি স্বীয় রাজ্যবাসী শ্রমণ অথবা ব্রাহ্মণকে অপ্রসন্ন করিবার চিন্তা কী প্রকারে করিবে?” এইরূপে আমি পূরণকশ্যপের বাক্যের অভিনন্দনও করিলাম না, নিন্দাও করিলাম না; অভিনন্দন ও নিন্দা উভয়ই পরিহার করিয়া, স্বয়ং ক্ষুব্ধ হইয়াও ক্ষোভসূচক বাক্যের উচ্চারণ না করিয়া, আমি ওই বাক্য গ্রহণও করিলাম না, বর্জনও করিলাম না, আসন হইতে উঠিয়া চলিয়া আসিলাম।

মক্ষলি গোসাল
১৬৭. “ভন্তে, একসময় আমি মক্ষলি গোসালের নিকট গমন করিয়াছিলাম। তথায় গমন করিয়া তাঁহাকে অভিবাদনান্তে তাঁহার সহিত মধুর চিত্তরঞ্জক বাক্যালাপপূর্বক একান্তে উপবিষ্ট হইলাম। আসন গ্রহণান্তে এই ক্ষণে আপনাকে যে প্রশ্ন করিয়াছি তাঁহাকেও ঠিক সেই প্রশ্ন করিলাম।

১৬৮. “এইরূপে জিজ্ঞাসিত হইয়া মক্ষলি গোসাল আমাকে বলিলেন, “মহারাজ, সত্ত্বগণের সংক্লেশের হেতুও নাই, প্রত্যয়ও নাই; হেতু ও প্রত্যয় বিনা সত্ত্বগণ সংক্লিষ্ট হয়। সত্ত্বগণের শুদ্ধির হেতুও নাই, প্রত্যয়ও নাই; হেতু ও প্রত্যয় বিনা তাহাদের শুদ্ধি হয়। আত্ম-কার নাই, পর-কার নাই, পুরুষ-কার নাই, বল নাই, বীর্য নাই, পুরুষ-স্থাম নাই, পুরুষ-পরাক্রম নাই। সর্বসত্ত্ব, সর্বপ্রাণী, সর্বভূত, সর্বজীব, অবশ, অবল, নিবীর্য; তাহারা নিয়তি ও সংযোগ পরিচালিত এবং ষড়বিধ জাতিভুক্ত হইয়া স্বীয় স্বীয় জাত্যানুসারে সুখ দুঃখ অনুভব করে। প্রধান প্রধান যোনির সংখ্যা চৌদ্দ লক্ষ ছয় সহস্র এবং ছয়শত। কর্ম পাঁচশত প্রকার, তদুপরি পাঁচ প্রকার (পঞ্চেন্দ্রিয় সম্বন্ধীয়), তদুপরি তিন প্রকার (কায়িক, বাচনিক এবং মানসিক); কর্ম এবং অর্ধ কর্মও[87] আছে। দ্বি-ষষ্ঠী অন্তরকল্প, ছয় অভিজাতি, অষ্ট পুরুষ-ভূমি, ঊনপঞ্চাশ শত জীবিকা, ঊনপঞ্চাশ শত পরিব্রাজক, ঊনপঞ্চাশ শত নাগাবাস, দুই সহস্র ইন্দ্রিয়, তিন সহস্র নিরয়, ছত্রিশ রাজোধাতু, সাত সংজ্ঞী-গর্ভ, সাত অসংজ্ঞী-গর্ভ, সাত নির্গ্রণ্ঠ-গর্ভ, সাত দেব, সাত মনুষ্য, সাত পিশাচ, সাত সর, সাত শত সাত গ্রন্থি, সাত শত সাত প্রপাত, সাত শত সাত স্বপ্ন, চতুরশীতি লক্ষ মহাকল্প যাহাতে মূর্খ ও পণ্ডিত সকলেই পুনঃপুন জন্মগ্রহণ করিয়া দুঃখের অন্ত করিবে। কেহ কেহ মনে করিতে পারেন, আমি এই শীল, এই ব্রত, এই তপ, অথবা এই ব্রহ্মচর্যের দ্বারা অপরিপক্ব কর্মের পক্বতা-সাধন করিব, অথবা পরিপক্ব কর্মকে ভোগ করিয়া উহার অন্ত করিব,” কিন্তু তাঁহারা কৃতকার্য হইবেন না। সংসারে দ্রোণ তুলিত সুখ-দুঃখের পরিবর্তন হয় না; উহার হ্রাসও নাই, বৃদ্ধিও নাই, উৎকর্ষও নাই, অপকর্ষও নাই। যেরূপ সূত্রগুল ক্ষিপ্ত হইলে তাহার গতি বেষ্টনীর মধ্যেই সীমাবদ্ধ থাকে, সেইরূপ মূর্খ ও পণ্ডিত সকলেই পুনঃপুন জন্মগ্রহণ করিয়া দুঃখের অন্ত করিবে।”

১৬৯. “ভন্তে, এইরূপে মক্ষলি গোসাল সাংদৃষ্টিক শ্রামণ্যফল জিজ্ঞাসিত হইয়া সংসারশুদ্ধি ব্যাখ্যা করিলেন। ভন্তে, আম্র কী এ প্রশ্নের উত্তরে লবুজের বর্ণনা যেরূপ হয়, সেইরূপ মক্ষলি গোসাল সাংদৃষ্টিক শ্রামণ্যফল জিজ্ঞাসিত হইয়া সংসারশুদ্ধি ব্যাখ্যা করিয়াছেন। ভন্তে, তৎপরে আমার মনে হইল, “আমার ন্যায় ব্যক্তি... করিবে?” এইরূপে আমি মক্ষলি গোসালের বাক্যের... চলিয়া আসিলাম।

অজিত কেশকম্বলী
১৭০. “ভন্তে, আমি একদিন অজিত কেশকম্বলীর নিকট গমন করিয়াছিলাম। তথায় গমন করিয়া তাঁহাকে অভিবাদনান্তে তাঁহার সহিত চিত্তরঞ্জক বাক্যালাপপূর্বক একান্তে উপবিষ্ট হইলাম। আসন গ্রহণান্তে এইক্ষণে আপনাকে যে প্রশ্ন করিয়াছি তাঁহাকেও ঠিক সেই প্রশ্ন করিলাম।

১৭১. “ভন্তে, এইরূপে জিজ্ঞাসিত হইয়া অজিত কেশকম্বলী বলিলেন, “মহারাজ, দান নাই, যজ্ঞ নাই, হোম নাই, সুকৃত-দৃষ্কৃত কর্মের ফল-বিপাক নাই, ইহলোক-পরলোক নাই, মাতাপিতা নাই, ঔপপাতিক[88] জীব নাই, পূর্ণজ্ঞানলব্ধ সর্বোচ্চ মার্গস্থ এমন শ্রমণ ও ব্রাহ্মণ নাই যাঁহারা ইহলোক ও পরলোক স্বয়ং জানিয়া ও সাক্ষাৎ করিয়া ওই জ্ঞান প্রচার করেন। মনুষ্য চতুর্মহাভূত হইতে উৎপন্ন। যখন তাহার মৃত্যু হয় তখন তাহার দেহস্থ পৃথিবী ধাতু মহাপৃথিবীতে গমনপূর্বক উহাতেই লীন হয়, আপধাতু জলে, তেজধাতু অগ্নিতে এবং বায়ুধাতু বায়ুতে লীন হয়, এবং তাহার ইন্দ্রিয়সমূহ আকাশে লীন হয়। মৃতদেহ শবযানে বাহিত হয়; দাহস্থান পর্যন্ত প্রশংসা কীর্তিত হয়; অস্থিসমূহ কপোতবর্ণ প্রাপ্ত হয়, এবং সমস্তই ভস্মে পরিণত হয়। এই যে দান ইহা নির্বোধের ঘোষণা। যাহারা বলে দানের ফল আছে, তাহাদের বাক্য তুচ্ছ, মিথ্যা, প্রলাপমাত্র। মূর্খ ও পণ্ডিত উভয়েই দেহাবসানে উচ্ছেদ প্রাপ্ত হয়, বিনষ্ট হয়, মরণান্তে তাহাদের অস্তিত্ব থাকে না।

১৭২. “ভন্তে, এইরূপে অজিত কেশকম্বলী সাংদৃষ্টিক শ্রামণ্যফল জিজ্ঞাসিত হইয়া উচ্ছেদবাদ প্রকাশ করিলেন। ভন্তে, আম্র জিজ্ঞাসিত হইয়া লবুজের বর্ণনা অথবা লবুজ জিজ্ঞাসিত হইয়া আম্রের বর্ণনা যেরূপ হয়, সেইরূপ অজিত কেশকম্বলী সাংদৃষ্টিক শ্রামণ্যফল জিজ্ঞাসিত হইয়া উচ্ছেদবাদ প্রকাশ করিয়াছেন। ভন্তে, তৎপরে আমার মনে হইল, “আমার ন্যায় ব্যক্তি... করিবে?” এইরূপে আমি অজিত কেশকম্বলীর বাক্যের... চলিয়া আসিলাম।

পকুধ কচ্চায়ন
১৭৩. “ভন্তে, আমি একদিন পকুধ কচ্চায়নের নিকট গমন করিয়াছিলাম। তথায় গমন করিয়া তাঁহাকে অভিবাদনান্তে তাঁহার সহিত চিত্তরঞ্জক বাক্যালাপপূর্বক একান্তে উপবিষ্ট হইলাম। আসন গ্রহণান্তে এই ক্ষণে আপনাকে যে প্রশ্ন করিয়াছি তাঁহাকেও ঠিক সেই প্রশ্নই করিলাম।

১৭৪. “ভন্তে, এইরূপে জিজ্ঞাসিত হইয়া পকুধ কচ্চায়ন বলিলেন, “মহারাজ, এই সাত বস্তু অকৃত, অকৃত-বিধ[89], অনির্মিত, নির্মাতাহীন, উৎপাদিকা শক্তিহীন, কূটস্থ, অচল স্তম্ভসদৃশ। তাহারা গতিহীন, বিকারহীন; তাহারা পরস্পর পরস্পরের বিরোধী নহে, পরস্পর পরস্পরের সুখ অথবা দুঃখ অথবা সুখ-দুঃখ বিধানে পর্যাপ্ত নহে। এই সাত বস্তু কী কী? ক্ষিতি, অপ, তেজ, বায়ু, সুখ, দুঃখ এবং সপ্তম বস্তু জীব। এই সাত বস্তু অকৃত, অকৃতবিধ, অনির্মিত, নির্মাতাহীন, অনুৎপাদক, কূটস্থ, অচল স্তম্ভসদৃশ। তাহারা গতিহীন, বিকারহীন... পর্যাপ্ত নহে। এইরূপে, হন্তা নাই, ঘাতয়িতা নাই; শ্রাবক নাই, শ্রাবয়িতা নাই; বিজ্ঞাতা নাই, বিজ্ঞাপয়িতা নাই। যে তীক্ষ্ণ শস্ত্র দ্বারা শীর্ষচ্ছেদ করে, সে তদ্বারা কাহারও জীবন নাশ করে না, কেবল সপ্ত বস্তুর মধ্যস্থ বিবরে[90] অস্ত্র নিপতিত হইয়াছে।”

১৭৫. “ভন্তে, এইরূপে পকুধ কচ্চায়ন সাংদৃষ্টিক শ্রামণ্যফল জিজ্ঞাসিত হইয়া উত্তরে অন্য বিষয়ের ব্যাখ্যা করিলেন। ভন্তে, আম্র জিজ্ঞাসিত হইয়া লবুজের বর্ণনা অথবা লবুজ জিজ্ঞাসিত হইয়া আম্রের বর্ণনা যেরূপ হয়, সেইরূপ পকুধ কচ্চায়ন সাংদৃষ্টিক শ্রামণ্যফল জিজ্ঞাসিত হইয়া উত্তরে অন্য বিষয়ের ব্যাখ্যা করিয়াছেন। ভন্তে, তৎপরে আমার মনে হইল, “আমার ন্যায় ব্যক্তি... করিবে?” এইরূপে আমি পকুধ কচ্চায়নের বাক্যের... চলিয়া আসিলাম।

নিগণ্ঠ নাতপুত্ত
১৭৬. “ভন্তে, আমি একদিন নিগণ্ঠ নাতপুত্তের নিকট গমন করিয়াছিলাম। তথায় গমন করিয়া তাঁহাকে অভিবাদনান্তে তাঁহার সহিত চিত্তরঞ্জক বাক্যালাপপূর্বক একান্তে উপবিষ্ট হইলাম। আসন গ্রহণান্তে এই ক্ষণে আপনাকে যে প্রশ্ন করিয়াছি তাঁহাকেও ঠিক সেই প্রশ্ন করিলাম।

১৭৭. “ভন্তে, এইরূপে জিজ্ঞাসিত হইয়া নিগণ্ঠ নাতপুত্ত বলিলেন, “মহারাজ, নিগণ্ঠ চতুর্বিধ সংবর দ্বারা সংবৃত। কীরূপে? মহারাজ, নিগণ্ঠ সর্ব জলের ব্যবহারে সংযত, সর্ব পাপে সংযত, সর্ব পাপবিধৌত, সর্বপাপ দূরীকরণে লগ্নচিত্ত। মহারাজ, নিগণ্ঠ এই চতুর্বিধ সংবর দ্বারা সংবৃত। মহারাজ, যেহেতু নিগণ্ঠ এই চতুর্বিধ সংবর দ্বারা সংবৃত, সেই হেতু তিনি গতাত্মা[91], যতাত্মা[92] এবং হিতাত্মা কথিত হন।”

১৭৮. “ভন্তে, এইরূপে নিগণ্ঠ নাতপুত্ত সাংদৃষ্টিক শ্রামণ্যফল জিজ্ঞাসিত হইয়া উত্তরে চতুর্বিধ সংযম বর্ণনা করিলেন। ভন্তে, আম্র জিজ্ঞাসিত হইয়া লবুজের অথবা লবুজ জিজ্ঞাসিত হইয়া আম্রের বর্ণনা যেরূপ হয়, সেইরূপ নিগণ্ঠ নাতপুত্ত সাংদৃষ্টিক শ্রামণ্যফল জিজ্ঞাসিত হইয়া চতুর্বিধ সংযম বর্ণনা করিয়াছেন। ভন্তে, তৎপরে আমার মনে হইল, “আমার ন্যায় ব্যক্তি... করিবে?” এইরূপে আমি নিগণ্ঠ নাতপুত্তের বাক্যের... চলিয়া আসিলাম।

সঞ্জয় বেলট্ঠি-পুত্ত
১৭৯. “ভন্তে, আমি একদিন সঞ্জয় বেলট্ঠি-পুত্তের নিকট গিয়াছিলাম। তথায় গমন করিয়া তাঁহাকে অভিবাদনান্তে তাঁহার সহিত চিত্তরঞ্জক বাক্যালাপপূর্বক একান্তে উপবিষ্ট হইলাম। আসন গ্রহণান্তে এইক্ষণে আপনাকে যে প্রশ্ন করিয়াছি তাঁহাকেও ঠিক সেই প্রশ্নই করিলাম।

১৮০. “ভন্তে, এইরূপে জিজ্ঞাসিত হইয়া সঞ্জয় বেলট্ঠি-পুত্ত বলিলেন, যদি তুমি জিজ্ঞাসা করো “পরলোক আছে কি?” তাহা হইলে যদি আমি মনে করি উহা আছে, তাহা হইলে “পরলোক আছে” আমি এইরূপই প্রকাশ করিব। কিন্তু আমি তাহা কহি না। উহা যে ওই প্রকার আমি তাহাও কহি না। উহা যে ওই প্রকার নয় আমি তাহাও কহি না। আমি ইহা অস্বীকার করি না। উহা আছে আমি তাহাও কহি না, নাই তাহাও কহি না। “পরলোক নাই কি?” যদি আমাকে জিজ্ঞাসা করি, ... (পূর্বের ন্যায়)। “পরলোক কি একাধারে আছে এবং নাই? পরলোক নাই এবং উহা যে নাই তাহাও নয়, এইরূপ কি? ঔপপাতিক সত্ত্ব আছে কি? উহা কি নাই? উহা কি একাধারে আছে এবং নাই? উহা নাই এবং উহা যে নাই তাহাও নয়, এইরূপ কি? সুকৃতি ও দুষ্কৃতির ফল আছে কি? উহাদের ফল নাই কি? উহাদের ফল কি একাধারে আছে এবং নাই? উহাদের ফল নাই এবং ফল যে নাই তাহাও নয়, এইরূপ কি? মরণের পর তথাগতের অস্তিত্ব থাকে কিম্বা থাকে না? মরণের পর কি একাধারে তাঁহার অস্তিত্ব থাকে এবং থাকে না? মরণের পর তাঁহার অস্তিত্ব থাকে না এবং উহা যে থাকে না তাহাও নয়, এইরূপ কি?” আমাকে এইরূপ জিজ্ঞাসা করিলে, মরণান্তে তথাগতের অস্তিত্ব থাকে না এবং উহা যে থাকে না তাহাও নয়, যদি আমি এইরূপ মনে করি, আমি ওইরূপই ব্যক্ত করিব। কিন্তু আমি ওইরূপ বলিতেছি না। উহা এই প্রকার তাহা আমি মনে করি না, উহা যে অন্য প্রকার তাহাও মনে করি না। আমি ইহা অস্বীকার করি না। ইহাও নয়, উহাও নয়, আমি এইরূপও কহি না।”

১৮১. “ভন্তে, এইরূপে সঞ্জয় বেলট্ঠিপুত্ত সাংদৃষ্টিক শ্রামণ্যফল জিজ্ঞাসিত হইয়া বিক্ষেপের অভিনয় করিলেন। ভন্তে, আম্র জিজ্ঞাসিত হইয়া... সেইরূপ সঞ্জয় বেলট্ঠিপুত্ত সাংদৃষ্টিক শ্রামণ্যফল জিজ্ঞাসিত হইয়া বিক্ষেপ প্রকাশ করিলেন। ভন্তে, তৎপরে আমার মনে হইল, “এই সকল শ্রমণ ও ব্রাহ্মণ সকলেই নির্বোধ ও মূঢ়। সাংদৃষ্টিক শ্রামণ্যফল জিজ্ঞাসার উত্তরে বিক্ষেপের প্রকাশ কেন?” ভন্তে, তৎপরে আমার মনে হইল, “আমার ন্যায় ব্যক্তি... করিবে?” এইরূপে আমি সঞ্জয় বেলট্ঠি-পুত্তের বাক্যের... চলিয়া আসিলাম।

১৮২. “ভন্তে, এক্ষণে আমি ভগবানকেও ওই প্রশ্ন জিজ্ঞাসা করিতেছি, “ভন্তে, জনসাধারণের জন্য বহুবিধ শিল্পবিদ্যা আছে; যথা : হস্তী আরোহণ... পারেন কি?”

১৮৩. “মহারাজ, পারি। এক্ষণে আমি আপনাকে একটি প্রশ্ন জিজ্ঞাসা করিব। আপনি যথাযথ উত্তর দিন।

“মহারাজ, আপনি কীরূপ মনে করেন? মনে করুন আপনার এক আজ্ঞাবহ দাস আছে যে আপনি শয্যাত্যাগ করিবার পূর্বেই গাত্রোত্থান করে, আপনি শয্যা আশ্রয় করিবার পর শয়ন করে, যে আপনার আদেশ গ্রহণ করিবার জন্য সতত তৎপর, শিষ্টাচারযুক্ত, প্রিয়বাদী এবং সম্মতি বদন। তাহার মনে এইরূপ হইল, “আশ্চর্য, অদ্ভুত পুণ্যের এই গতি ও বিপাক! এই মগধরাজ বৈদেহিপুত্র অজাতশত্রুও মনুষ্য, আমিও মনুষ্য। কিন্তু মগধরাজ পঞ্চকামগুণযুক্ত হইয়া উহাদের উপভোগ করিতেছেন-যেন সত্যই দেবতা-আর আমি তাঁহার আজ্ঞাবহ ভৃত্য, তিনি শয্যাত্যাগ করিবার পূর্বেই গাত্রোত্থান করি, তিনি শয্যা আশ্রয় করিবার পর শয়ন করি, তাঁহার আদেশ শ্রবণ করিবার জন্য আমি সতত তৎপর, আমি শিষ্টাচারী, প্রিয়বাদী এবং সম্মতি বদন। অতএব আমিও পুণ্যকর্ম করিব, শির ও শ্মশ্রু মুণ্ডনপূর্বক কাষায়বস্ত্র পরিহিত হইয়া গৃহত্যাগ করিয়া গৃহহীন প্রব্রজ্যা আশ্রয় করিব।” অতঃপর সে শির ও শ্মশ্রু মুণ্ডনপূর্বক কাষায়বস্ত্র পরিহিত হইয়া গৃহত্যাগ করিয়া গৃহহীন প্রব্রজ্যা আশ্রয় করিল। সে এইরূপে প্রব্রজিত হইয়া কায়সংযম, বাকসংযম ও চিত্তসংযম সমন্বিত হইয়া, মাত্র গ্রাসাচ্ছাদনে সন্তুষ্ট হইয়া নির্জনবাসে রত হইল। যদি জনগণ ওই বিষয়ে আপনাকে এইরূপ বলে, “দেব, আপনি কি অবগত আছেন যে আপনার পূর্বের দাস মস্তক ও শ্মশ্রু মুণ্ডনপূর্বক কাষায় বস্ত্রাচ্ছাদিত হইয়া গৃহত্যাগ করিয়া গৃহহীন প্রব্রজ্যার আশ্রয় করিয়াছে? সে এইরূপে প্রব্রজিত হইয়া কায়সংযম, বাকসংযম ও চিত্তসংযম সমন্বিত হইয়া, মাত্র গ্রাসাচ্ছাদনে সন্তুষ্ট হইয়া নির্জনবাসে রত হইয়াছে” তাহা হইলে আপনি কি বলিবেন, “আমার সেই দাস ফিরিয়া আসিয়া পুনর্বার আমার দাসত্বে নিযুক্ত হউক?”

১৮৪. “না, ভন্তে। উপরন্তু আমরা তাঁহাকে অতিবাদিত করিব, আসন হইতে উঠিয়া তাহাকে সম্মান প্রদর্শন করিব, তাঁহাকে আসন গ্রহণ করিতে পুনঃপুন অনুরোধ করিব চীবর, পিণ্ডপাত[93], শয়ন-আসন, ওষুধ ও পথ্য ইত্যাদি ভিক্ষুর আবশ্যকীয় দ্রব্যাদি গ্রহণের জন্য তাঁহাকে নিমন্ত্রণ করিব এবং তাঁহার আশ্রয় স্থান ও রক্ষার জন্য যথাধর্ম বিধান করিব।”

১৮৫. “তাহা হইলে, মহারাজ, আপনি কীরূপ মনে করেন? এ ক্ষেত্রে শ্রামণ্যের ফল সাংদৃষ্টিক কি না?”

“ভন্তে, এ ক্ষেত্রে শ্রামণ্যের ফল অবশ্যই সাংদৃষ্টিক।

“মহারাজ, ইহাই আমার প্রদর্শিত প্রথম সাংদৃষ্টিক শ্রামণ্যফল।”

১৮৬. “ভন্তে, ইহা জগতেই প্রত্যক্ষ ফলপ্রদ অন্য কোনো শ্রামণ্যফল আপনি প্রদর্শন করিতে পারেন কি?”

“মহারাজ, পারি। এক্ষণে আমি আপনাকে একটি প্রশ্ন জিজ্ঞাসা করিব। আপনি যথাযথ উত্তর দিন। মহারাজ, আপনি কীরূপ মনে করেন? মনে করুন আপনার রাজ্যে কোনো স্বাধীন প্রজা আছেন, তিনি কৃষক, গৃহপতি, ধনবর্ধক। তাহার মনে এইরূপ হইল, “আশ্চর্য, অদ্ভুত... আর আমি তাঁহার প্রজা, কৃষক, গৃহপতি, ধন-বর্ধক। আমিও পুণ্য কর্ম করিব, শির ও... আশ্রয় করিব।” তৎপরে তিনি স্বীয় অল্প কিম্বা মহৎ ভোগ পরিত্যাগ করিয়া, স্বল্প অথবা বহুসংখ্যক জ্ঞাতিবর্গ হইতে বিচ্ছিন্ন হইয়া শির ও শ্মশ্রু মুণ্ডনপূর্বক কাষায়বস্ত্র পরিহিত হইয়া গৃহত্যাগ করিয়া গৃহহীন প্রব্রজ্যা আশ্রয় করিলেন। তিনি এইরূপে প্রব্রজিত হইয়া কায়সংযম... .রত হইলেন। যদি জনগণ ওই বিষয়ে আপনাকে এইরূপ বলে, “দেব, আপনি জানেন কি যে আপনার পূর্বের প্রজা-কৃষক, গৃহপতি, ধনবর্ধক পুরুষ-মস্তক ও শ্মশ্রু মুণ্ডনপূর্বক কাষায় বস্ত্রাচ্ছাদিত হইয়া... করিয়াছেন? তিনি এইরূপে প্রব্রজিত হইয়া... রত হইয়াছেন”, তাহা হইলে আপনি কি বলিবেন, “সেই পুরুষ ফিরিয়া আসিয়া পুনর্বার কৃষক, গৃহপতি ও ধনবর্ধকরূপে অবস্থান করুন?”

১৮৭-১৮৮. “না, ভন্তে। উপরন্তু আমরা... যথাধর্ম বিধান করিব।” “তাহা হইলে, মহারাজ,... কি না?”

“ভন্তে, এ ক্ষেত্রে... সাংদৃষ্টিক।”

“মহারাজ, ইহাই আমার প্রদর্শিত দ্বিতীয় সাংদৃষ্টিক শ্রামণ্যফল।

১৮৯. “ভন্তে, উক্ত দুই ফল অপেক্ষা উচ্চতর ও মধুরতর অপর কোনো ফল আপনি প্রদর্শন করিতে পারেন কি?”

“মহারাজ, পারি। তাহা হইলে শ্রবণ করুন, সম্যকরূপে মনঃসংযোগ করুন, আমি বলিতেছি।”

মগধরাজ উত্তর করিলেন, “যে আজ্ঞা”।

১৯০. অতঃপর ভগবান বলিলেন, “মহারাজ, মনে করুন জগতে তথাগতের আবির্ভাব হইয়াছে, যিনি অর্হৎ, সম্যকসম্বুদ্ধ, বিদ্যাচরণসম্পন্ন, সুগত, লোকজ্ঞ, অতুলনীয়, দম্য-পুরুষ-সারথী, দেবমনুষ্যের শাস্তা, বুদ্ধ, ভগবন্ত; যিনি ইহলোক, দেবলোক, মারলোক, ব্রহ্মলোক এবং শ্রমণ ও ব্রাহ্মণ, দেব ও মনুষ্যগণকে সাক্ষাদ্দর্শনোদ্ভুত জ্ঞান দ্বারা স্বয়ং অবগত হইয়া উপদিষ্ট করেন, যিনি ধর্মের উপদেশ দান করেন-যে ধর্মের প্রারম্ভ কল্যাণময়, মধ্য কল্যাণময়, অন্ত কল্যাণময়, যাহা অর্থ ও শব্দসম্পদপূর্ণ, সর্বাঙ্গীন পূর্ণতাপ্রাপ্ত; যিনি বিশুদ্ধ ব্রহ্মচর্য্য প্রকাশ করেন।

১৯১. “ওই ধর্ম কোনো গৃহপতি অথবা গৃহপতি-পুত্র অথবা অপর কোনো কুলে জাত কোনো ব্যক্তি শ্রবণ করিল। সে ওই ধর্ম শ্রবণ করিয়া তথাগতের প্রতি শ্রদ্ধাবান হইল। সে এইরূপে শ্রদ্ধাসমন্বিত হইয়া চিন্তা করিল, “গৃহবাস বাধাসংকুল ও রাগাভিমুখে প্রবর্তনকারী, প্রব্রজ্যা উন্মুক্ত আকাশতুল্য। গৃহে বাস করিয়া একান্ত পরিপূর্ণ, একান্ত পরিশুদ্ধ শঙ্খলিখিত[94] এই ব্রহ্মচর্যের পালন সুকর নহে, অতএব আমি কেশ ও শ্মশ্রু মোচনপূর্বক কাষায় বস্ত্রাচ্ছাদিত হইয়া গৃহত্যাগ করিয়া গৃহহীন প্রব্রজ্যা আশ্রয় করিব।”

১৯২. তৎপরে ওই ব্যক্তি স্বীয় অল্প অথবা মহৎ ভোগ পরিত্যাগ করিয়া, স্বল্প অথবা বহুসংখ্যক জ্ঞাতিবর্গ হইতে বিচ্ছিন্ন হইয়া, কেশ ও শ্মশ্রু মোচনপূর্বক কাষায়বস্ত্র পরিহিত হইয়া গৃহত্যাগান্তে গৃহহীন প্রব্রজ্যা আশ্রয় করিল।

১৯৩. “এইরূপে প্রব্রজিত হইয়া সেই মনুষ্য প্রাতিমোক্ষ[95] সংবরে সংবৃত হইয়া আচার-গোচরসম্পন্ন হইয়া, অণুমাত্র পাপে ভয়দর্শী হইয়া, শিক্ষাপদসমূহ গ্রহণপূর্বক উহাতে শিক্ষিত হইতে লাগিল। সে কায় ও বাক্য দ্বারা কুশলকর্ম-সমন্বিত হইয়া, শুদ্ধ জীবিকাসম্পন্ন হইয়া, শীলসম্পন্ন হইয়া, রক্ষিতেন্দ্রিয় হইয়া, স্মৃতি-সম্প্রজ্ঞান-সমন্বিত ও সন্তুষ্ট হইয়া অবস্থান করিতে লাগিল।

১৯৪. “মহারাজ, ভিক্ষু কীরূপে শীলসম্পন্ন হইয়া থাকেন? ভিক্ষু প্রাণাতিপাত পরিহারপূর্বক উহা হইতে বিরত হন, তিনি নিহিত-দণ্ড ও নিহিত-শস্ত্র হইয়া, বিনয়ী ও দয়াপন্ন হইয়া, সর্বপ্রাণীর প্রতি হিতেচ্ছা ও অনুকম্পাপরবশ হইয়া বিরাজ করেন। ইহা শীলের অন্তর্গত।

শীল
“তিনি অদত্তের গ্রহণ পরিহারপূর্বক অদত্তের গ্রহণ হইতে বিরত থাকেন; যাহা দত্ত তাহা গ্রহণ করিয়া, দানের প্রতীক্ষা করিয়া, সতত ও শুদ্ধচিত্তের সহিত বিরাজ করেন। ইহাও শীলের অন্তর্গত।

“তিনি অব্রহ্মচর্র্যের পরিহারপূর্বক ব্রহ্মচারী হইয়া পাপ হইতে দূরে অবস্থান করেন, ইতরসুলভ মৈথুন হইতে বিরত থাকেন। ইহাও শীলের অন্তর্গত।”

“মৃষাবাদ পরিহারপূর্বক তিনি মিথ্যা ভাষণ হইতে বিরত; তিনি সত্যবাদী, তিনি সত্য হইতে কখনো ভ্রষ্ট হন না; তিনি দৃঢ়চিত্ত ও বিশ্বাসযোগ্য; তিনি প্রতিশ্রুতি ভঙ্গে বিরত। ইহাও শীলের অন্তর্গত।”

“তিনি পিশুনবাক্য পরিহারপূর্বক উহা হইতে বিরত। তিনি এই স্থানে যাহা শ্রবণ করেন, এই স্থানের লোকের বিরুদ্ধে কলহ উৎপাদনের অভিসন্ধিতে তাহা অন্যত্র প্রকাশ করেন না; অন্যত্র যাহা শ্রবণ করেন, ওই স্থানের লোকের বিরুদ্ধে কলহ উৎপাদনের অভিসন্ধিতে তাহা এই স্থানে প্রকাশ করেন না। এইরূপে তিনি যাহারা ভিন্ন তাহাদের মধ্যে ঐক্য প্রতিষ্ঠাতা, যাহারা মিত্র তাহাদের মধ্যে মৈত্রীর উৎসাহদাতা, ঐক্যকারক, ঐক্যপ্রিয়, ঐক্যানন্দ, ঐক্যোৎপাদক বাক্যের কথনকারী। ইহাও শীলের অন্তর্গত।

“পরুষবাক্য পরিহারপূর্বক তিনি উহা হইতে প্রতিবিরত। যে বাক্য অনিন্দ্য, যাহা শ্রুতিসুখকর, মনোজ্ঞ, হৃদয়গ্রাহী, মিষ্ট, মানুষের প্রীতিপ্রদ ও মনোহর তিনি ওইরূপ বাক্য বলিয়া থাকেন। ইহাও শীলের অন্তর্গত।

“বৃথা প্রলাপ পরিহারপূর্বক তিনি উহা হইতে বিরত। তিনি কালবাদী, ভূতবাদী, ধর্মবাদী, বিনয়বাদী; তিনি যথাকালে যুক্তিপূর্ণ, সুবিভক্ত, অর্থ-সংহতি মূল্যবান বাক্য বলিয়া থাকেন। ইহাও শীলের অন্তর্গত।

“তিনি বীজ ও উদ্ভিদের বিনাশ হইতে প্রতিবিরত। তিনি একাহারী, রাত্রি ও বিকাল ভোজনে বিরত। তিনি নৃত্য-গীত-বাদ্য-সম্বলিত প্রদর্শনী গমনে বিরত। তিনি মাল্য, গন্ধ ও বিলেপনের ধারণ, মণ্ডন ও বিভূষণ হইতে বিরত। তিনি উচ্চ ও বৃহৎ শয্যার ব্যবহারে বিরত। তিনি স্বর্ণ ও রৌপ্যের গ্রহণ হইতে বিরত। তিনি অপক্ব শস্যের গ্রহণ হইতে বিরত। তিনি অপক্ব মাংসের গ্রহণ হইতে বিরত। তিনি স্ত্রীলোক ও কুমারীর গ্রহণ হইতে বিরত। তিনি দাস ও দাসীর গ্রহণে বিরত। তিনি মেষ ও ছাগের গ্রহণ হইতে বিরত, কুক্কুট ও শূকরের গ্রহণে বিরত। হস্তী, গো, অশ্ব ও অশ্বীর গ্রহণে বিরত। তিনি কর্ষিত ও অকর্ষিত ভূমির গ্রহণ হইতে বিরত। তিনি দূত ও সংবাদবাহকের কর্ম হইতে বিরত। তিনি ক্রয় ও বিক্রয় হইতে বিরত। তিনি তুলা, কংস ও মান-সম্বন্ধিত প্রবঞ্চনা হইতে বিরত। তিনি উৎকোচ, বঞ্চনা ও শাঠ্যরূপ বক্রগতি হইতে বিরত। তিনি ছেদন, বধ, বন্ধন, দস্যুতা, লুণ্ঠন ও আক্রমণ হইতে বিরত। ইহাও শীলের অন্তর্গত।

১৯৫. “কোনো কোনো শ্রমণ ও ব্রাহ্মণ শ্রদ্ধাদত্ত ভোজনাদি উপভোগ করিয়াও পঞ্চবীজ শ্রেণির ও তদুদ্ভূত উদ্ভিদসমূহের; যথা : মূলবীজ, খণ্ডবীজ, গ্রন্থিবীজ, অগ্রবীজ এবং বীজ-বীজ এই সমুদয়ের বিনাশে রত থাকেন; কিন্তু ভিক্ষু এইরূপ বীজ ও উদ্ভিদের বিনাশে প্রতিবিরত। ইহাও শীলের অন্তর্গত।

১৯৬. “কোনো কোনো শ্রমণ ও ব্রাহ্মণ শ্রদ্ধাদত্ত ভোজনাদি উপভোগ করিয়াও এইরূপ সঞ্চিত দ্রব্যের উপভোগে রত থাকেন; যথা : সঞ্চিত অন্ন, পান, বস্ত্র, যান, শয্যা, গন্ধ এবং ব্যঞ্জন-পাকোপকরণ; কিন্তু ভিক্ষু এই প্রকার সঞ্চিত দ্রব্যের উপভোগে বিরত। ইহাও শীলের অন্তর্গত।

১৯৭. “কোনো কোনো শ্রমণ ও ব্রাহ্মণ শ্রদ্ধাদত্ত ভোজনাদি উপভোগ করিয়াও এইরূপ প্রদর্শনী গমনে রত থাকেন; যথা : নৃত্য, গীত, বাদ্য, প্রেক্ষা, আখ্যান পাণিস্বর, কবির গান, দামামা বাদ্য, রঙ্গমঞ্চে প্রদর্শিত দৃশ্যপট, চণ্ডাল বাজীকরের কৌশল, হস্তীযুদ্ধ, অশ্বযুদ্ধ, মহিষযুদ্ধ, বৃষভযুদ্ধ, অজযুদ্ধ, মেষযুদ্ধ, কক্কুট যুদ্ধ, বর্তকযুদ্ধ, দণ্ডযুদ্ধ, মুষ্টিযুদ্ধ, মল্লযুদ্ধ, কৃত্রিমযুদ্ধ, সেনাবিন্যাস, সৈন্যব্যূহ বাহিনী পরিদর্শন-ভিক্ষু এইরূপ প্রদর্শনী গমন হইতে বিরত। ইহাও শীলের অন্তর্গত।

১৯৮. “কোনো কোনো শ্রমণ ও ব্রাহ্মণ শ্রদ্ধাদত্ত ভোজনাদি উপভোগ করিয়াও এইরূপ দ্যুত ও অলস ক্রীড়ারূপ প্রমাদে আসক্ত হইয়া থাকেন; যথা : অষ্টপদ, দশপদ, আকাশ, পরিহার-পথ, সন্তিকা, খলিকা, ঘটিকা, শলাকহস্ত, অক্ষ পঙ্গচীর, বঙ্কক, মোক্ষচিকা, চিঙ্গুলিক, পত্রাঢ়ক, ক্রীড়ার্থ রথ ও ধনু, অক্ষরিকা মনেষিকা, অঙ্গবিকৃতির অনুকরণ; ভিক্ষু এইরূপ দ্যুত ও অলস ক্রীড়ারূপ প্রমাদে অনাসক্ত। ইহাও শীলের অন্তর্গত।

১৯৯. “কোনো কোনো শ্রমণ ও ব্রাহ্মণ শ্রদ্ধাদত্ত ভোজনাদি উপভোগ করিয়াও এইরূপ উচ্চ ও মহাশয়ন ব্যবহারে রত থাকেন; যথা : আসণ্ডি, পর্যাঙ্ক, গোণক, চিত্রকা, পটিকা, পটলিকা, তুলিকা, বিকতিকা, উদ্দলোমী, একান্তলোমী, কট্ঠিষ্য, কৌষেয়, কুত্তক, হস্তী, অশ্ব ও রথাস্তরণ, অজিনাস্তরণ, কদলী-মৃগ-চর্ম-আস্তরণ, সচন্দ্রাতপ আস্তরণ, শির ও পাদদেশ রক্ষার নিমিত্ত লোহিত উপাধান যুক্ত পর্যাঙ্ক; ভিক্ষু এই প্রকার উচ্চ ও মহাশয়ন ব্যবহারে বিরত। ইহাও শীলের অন্তর্গত।

২০০. “কোনো কোনো শ্রমণ ও ব্রাহ্মণ শ্রদ্ধাদত্ত ভোজনাদি উপভোগ করিয়াও এইরূপ মণ্ডন ও বিভূষণাদিতে রত থাকেন; যথা : উৎসাদন, পরিমর্দন, স্নান সংবাহন, দর্পণ, অঞ্জন, মাল্য, বিলেপন, মুখচূর্ণ, মুখবিলেপন, কঙ্কণ, শিখাবন্ধ, দণ্ড, নাড়িক, খড়গ, ছত্র, চিত্রিত পাদুকা, উষ্ণীব, মণি, বালজীবনী, দীর্ঘ দশাবিশিষ্ট শুভ্র বস্ত্র; ভিক্ষু এবম্বিধ মণ্ডন ও বিভূষণাদি হইতে বিরত। ইহাও শীলের অন্তর্গত।

২০১. “কোনো কোনো শ্রমণ ও ব্রাহ্মণ শ্রদ্ধাদত্ত ভোজনাদি উপভোগ করিয়াও এইরূপ হীন আলাপে রত থাকেন; যথা : রাজকথা, চোরকথা, মহামাত্য কথা, সেনাসম্বন্ধীয় কথা, ভয়কথা, যুদ্ধকথা, খাদ্য ও পানীয় কথা, বস্ত্রকথা, শয়নকথা, মাল্যকথা, গন্ধকথা, জ্ঞাতিকথা, যানকথা, গ্রামকথা, নিগমকথা, জনপদকথা, নারীকথা, বীরকথা, পথকথা, কুম্ভস্থান কথা, পূর্বপুরুষ কথা, নিরর্থক কথা, পৃথিবী ও সমুদ্রের উৎপত্তি সম্বন্ধীয় মন্তব্য; ভিক্ষু এইরূপ হীন আলাপে বিরত। ইহাও শীলের অন্তর্গত।

২০২. “কোনো কোনো শ্রমণ ও ব্রাহ্মণ শ্রদ্ধাদত্ত ভোজনাদি উপভোগ করিয়াও এইরূপ বিগ্রাহিক কথায় নিযুক্ত হন; যথা : “তুমি এই ধর্ম ও বিনয় অবগত নও, আমি অবগত আছি, তুমি কী প্রকারে এই ধর্ম ও বিনয় জানিবে? তুমি মিথ্যাদৃষ্টির অনুবর্তী হইয়াছ, আমি সম্যক দৃষ্টিসম্পন্ন-আমি প্রাসঙ্গিক কথা বলিতেছি, তুমি অপ্রাসঙ্গিক বলিতেছ, পূর্বে কথনীয় তুমি পশ্চাতে বলিয়াছ, পশ্চাতে কথনীয় পূর্বে বলিয়াছ, তোমার বিচার ব্যর্থ হইয়াছে-তোমার আহ্বান গৃহীত হইয়াছে, তুমি নিগৃহীত হইয়াছ, স্বকময় দৃষ্টি পরিশুদ্ধ করো, যদি সক্ষম হও আপনাকে পাশ মুক্ত করো।” ভিক্ষু এবম্বিধ বিগ্রাহিক কথায় বিরত। ইহাও শীলের অন্তর্গত।

২০৩. “কোনো কোনো শ্রমণ ও ব্রাহ্মণ শ্রদ্ধাদত্ত ভোজনাদি উপভোগ করিয়াও রাজগণ, মহামাত্যগণ, ক্ষত্রিয়গণ, ব্রাহ্মণগণ এবং গৃহপতি কুমারগণ তাঁহাদিগকে- এই স্থানে যাও, সেই স্থানে যাও, ইহা লইয়া আইস, ইহা ওইস্থানে লইয়া যাও” এইরূপ দৌত্যকর্মে নিযুক্ত করিলে তাঁহারা উহাতে নিযুক্ত হন। ভিক্ষু এইরূপ দৌত্যকর্মে বিরত। ইহাও শীলের অন্তর্গত।”

২০৪. “কোনো কোনো শ্রমণ ও ব্রাহ্মণ শ্রদ্ধাদত্ত ভোজনাদি উপভোগ করিয়াও কূহক হইয়া থাকেন, লপক হইয়া থাকেন, নৈমিত্তিক হইয়া থাকেন, নিষ্পেষিক হইয়া থাকেন, লাভোপরি লাভগৃধ্ন হইয়া থাকেন, ভিক্ষু এইরূপ কূহন ও লপন হইতে বিরত। ইহাও শীলের অন্তর্গত।

২০৫. “কোনো কোনো শ্রমণ ও ব্রাহ্মণ শ্রদ্ধাদত্ত ভোজনাদি উপভোগ করিয়াও এই প্রকার হীনবিদ্যা ও মিথ্যা জীবনোপায় দ্বারা জীবিকা অর্জন করেন; যথা : সামুদ্রিক বিদ্যা, নিমিত্ত, উৎপাত, স্বপ্ন, লক্ষণ, মুষিক ছিন্নবস্ত্র, অগ্নিহোম, দর্বি হোম, তুষ হোম, কণ হোম, তণ্ডল হোম, ঘৃত হোম, তৈল হোম, মুখ হোম, রক্ত হোম, অঙ্গ বিদ্যা, বস্তু বিদ্যা, ক্ষত্র বিদ্যা, শিববিদ্যা, ভূতবিদ্যা, ভূরিবিদ্যা, অহিবিদ্যা, বিষবিদ্যা, বৃশ্চিক বিদ্যা, মূষিক বিদ্যা, পক্ষী বিদ্যা, বায়স বিদ্যা, পক্বধ্যান, শরপরিত্রাণ, মৃগচক্র-ভিক্ষু এই প্রকার হীনবিদ্যায় বিরত। ইহাও শীলের অন্তর্গত।

২০৬. “কোনো কোনো শ্রমণ ও ব্রাহ্মণ শ্রদ্ধাদত্ত ভোজনাদি উপভোগ করিয়াও এই প্রকার হীনবিদ্যা ও মিথ্যা জীবনোপায় দ্বারা জীবিকা অর্জন করেন; যথা : মণি-লক্ষণ, দণ্ড-লক্ষণ, বস্ত্র-লক্ষণ, অসি-লক্ষণ, শর-লক্ষণ, ধনু-লক্ষণ, আয়ুধ-লক্ষণ, স্ত্রী-লক্ষণ, পুরুষ-লক্ষণ, কুমার-লক্ষণ, কুমারী-লক্ষণ, দাস-লক্ষণ, দাসী-লক্ষণ, হস্তী-লক্ষণ, অশ্ব-লক্ষণ, মহিষ-লক্ষণ, বৃষ-লক্ষণ, গো-লক্ষণ, অজ-লক্ষণ, মেষ-লক্ষণ, কুক্কুট-লক্ষণ, বর্তক-লক্ষণ, গোধা-লক্ষণ, কর্ণিকা-লক্ষণ, কচ্ছপ-লক্ষণ, মৃগ-লক্ষণ ভিক্ষু এইরূপ হীনবিদ্যায় বিরত। ইহাও শীলের অন্তর্গত?

২০৭. “কোনো কোনো শ্রমণ ও ব্রাহ্মণ শ্রদ্ধাদত্ত ভোজনাদি উপভোগ করিয়াও এই প্রকার হীনবিদ্যা ও মিথ্যা জীবনোপায় দ্বারা জীবিকা অর্জন করেন; যথা : “রাজগণ যুদ্ধযাত্রা করিবেন, তাঁহারা পুনঃ প্রত্যাবর্তন করিবেন; অভ্যন্তর রাজগণ আক্রমণ করিবেন, বাহির রাজগণ পলায়ন করিবেন; বাহির রাজগণ আক্রমণ করিবেন, অভ্যন্তর রাজগণ পলায়ন করিবেন; অভ্যন্তর রাজগণের জয় হইবে, বাহির রাজগণের পরাজয় হইবে; বাহির রাজগণের জয় হইবে, অভ্যন্তর রাজগণের পরাজয় হইবে; এইরূপ এই পক্ষের জয় হইবে, অপর পক্ষের পরাজয় হইবে।” ভিক্ষু এই প্রকার হীনবিদ্যা ও মিথ্যা জীবনোপায় হইতে বিরত। ইহাও শীলের অন্তর্গত।

২০৮. “কোনো কোনো শ্রমণ ও ব্রাহ্মণ শ্রদ্ধাদত্ত ভোজনাদি উপভোগ করিয়াও এই প্রকার হীনবিদ্যা ও মিথ্যা জীবনোপায় দ্বারা জীবিকা অর্জন করেন; যথা : “চন্দ্রগ্রহণ হইবে, সূর্যগ্রহণ হইবে, নক্ষত্র গ্রহণ হইবে। চন্দ্র-সূর্যের যথা নির্দিষ্ট পথে গমন হইবে, চন্দ্র-সূর্যের বিপথে গমন হইবে, নক্ষত্রদিগের যথানিদিষ্ট পথে গমন হইবে, উহাদের বিপথে গমন হইবে। উল্কাপাত হইবে, দাবাগ্নি হইবে, ভূমিকম্প হইবে, বজ্রপাত হইবে। চন্দ্র-সূর্য নক্ষত্রের উদয়, অস্ত, মালিন্য অথবা ঔজ্জ্বল্য হইবে। চন্দ্রগ্রহণের এই ফল হইবে, সূর্যগ্রহণের এই ফল হইবে, নক্ষত্রগ্রহণের এই ফল হইবে, চন্দ্র-সূর্যের নির্দিষ্ট পথে গতি হইলে এই ফল হইবে, চন্দ্র-সূর্যের বিপথে গমন হইলে এই ফল হইবে, নক্ষত্রগণের নির্দিষ্ট পথে গতি হইলে এই ফল হইবে, উহারা বিপথে গমন করিলে এই ফল হইবে, উল্কাপাতের এই ফল হইবে, দাবাগ্নির এই ফল হইবে, ভূমিকম্পের এই ফল হইবে, বজ্রপাতের এই ফল হইবে, চন্দ্র-সূর্য-নক্ষত্রগণের উদয়, অস্ত, মালিন্য অথবা ঔজ্জ্বল্যের এই ফল হইবে।” ভিক্ষু এইরূপ হীনবিদ্যা ও মিথ্যা জীবনোপায়ে বিরত। ইহাও শীলের অন্তর্গত।

২০৯. “কোনো কোনো শ্রমণ ও ব্রাহ্মণ শ্রদ্ধাদত্ত ভোজনাদি উপভোগ করিয়াও এই হীনবিদ্যা ও মিথ্যা জীবনোপায় দ্বারা জীবিকা অর্জন করেন; যথা : “সুবৃষ্টি হইবে, দুর্বৃষ্টি হইবে, সুভিক্ষ হইবে, দুর্ভিক্ষ হইবে, শান্তি হইবে, অশান্তি হইবে, রোগ হইবে, আরোগ্য হইবে, মুদ্রা, গণনা, সংখ্যান, কবিতা রচনা, লোকায়ত।” ভিক্ষু এইরূপ হীনবিদ্যা ও মিথ্যা জীবনোপায়ে বিরত। ইহাও শীলের অন্তর্গত।”

২১০. “কোনো কোনো শ্রমণ ও ব্রাহ্মণ শ্রদ্ধাদত্ত ভোজনাদি উপভোগ করিয়াও এই প্রকার হীনবিদ্যা ও মিথ্যা জীবনোপায় দ্বারা জীবিকা অর্জন করেন; যথা : “আবাহন, বিবাহন, সংবদন, বিবদন, সংকিরণ, বিকিরণ, সৌভাগ্যকরণ, দুর্ভাগ্যকরণ, গর্ভপাতকরণ, জিহ্বার জড়তা সাধন, হনুর জড়তা সাধন, হস্তের ঊর্ধ্বক্ষেপ, বধিরতা সাধন, আদর্শ প্রশ্ন, কুমারী প্রশ্ন, দেব প্রশ্ন, সূর্যোপাসনা, মহাব্রহ্মোপাসনা, অণ্ড্যজ্জ্বলন, শ্রী-আহ্বান।” ভিক্ষু এইরূপ হীনবিদ্যা ও মিথ্যা জীবনোপায়ে বিরত। ইহাও শীলের অন্তর্গত।

২১১. “কোনো কোনো শ্রমণ ও ব্রাহ্মণ শ্রদ্ধাদত্ত ভোজনাদি উপভোগ করিয়াও এই প্রকার হীনবিদ্যা ও মিথ্যা জীবনোপায় দ্বারা জীবিকা অর্জন করেন; যথা : “শান্তিকর্ম, প্রণিধি কর্ম, ভূরিকর্ম, বর্ষকর্ম, বর্ষবর কর্ম, বস্তুকর্ম, বস্তু-পরিকিরণ, আচমন, স্নান, যজ্ঞ, বমন, বিরেচন, ঊর্ধ্ব বিরেচন, অধো বিরেচন, শীর্ষ বিরেচন, কর্ণ তৈল, নেত্র-তর্পণ, নাসিকা কর্ম, অঞ্জন, অভিলেপন, শালাক্য, শল্য কর্ম, শিশু-চিকিৎসা, মূল ও ভৈষজ্যের প্রয়োগ, ওষধের প্রতিমোক্ষ।” ভিক্ষু এইরূপ হীনবিদ্যা ও মিথ্যা জীবনোপায়ে বিরত। ইহাও শীলের অন্তর্গত।

২১২. “মহারাজ, ভিক্ষু এইরূপ শীলসম্পন্ন হইয়া এই শীলসংবরের কারণ কুত্রাপি ভয় দর্শন করেন না। যেরূপ, মহারাজ, মুর্ধাভিষিক্ত, ক্ষত্রিয় শত্রুকুল পরাজিত করিয়া কুত্রাপি শত্রুভয়ে ভীত হন না, এইরূপেই ভিক্ষু শীলসম্পন্ন হইয়া শীলসংবরের কারণ কুত্রাপি ভয় দর্শন করেন না। তিনি আর্য শীলস্কন্ধ-সমন্বিত হইয়া আধ্যাত্মিক অনবদ্য সুখ অনুভব করেন। মহারাজ, ভিক্ষু এইরূপেই শীলসম্পন্ন হইয়া থাকেন।

২১৩. “মহারাজ, ভিক্ষু কী প্রকারে রক্ষিতেন্দ্রিয় হইয়া থাকেন? মহারাজ, ভিক্ষু চক্ষু দ্বারা রূপ দর্শন করিয়া নিমিত্ত[96] ও অনুব্যঞ্জনগ্রাহী[97] হন না। যে কারণে চক্ষেন্দ্রিয়কে সংযত করিয়া বিচরণ না করিলে লোভ, দৌর্মনস্য আদি পাপ অকুশল ধর্ম অনুস্রবিত হয়, তিনি তাহার সংযমের জন্য যত্নবান হন, এবং এই প্রকারে চক্ষুরিন্দ্রিয়কে রক্ষা করিয়া চক্ষুরিন্দ্রিয় সংযত করেন। শ্রোত্র দ্বারা শব্দ শ্রবণ করিয়া, ঘ্রাণ দ্বারা গন্ধ আঘ্রাণ করিয়া, জিহ্বা দ্বারা রসাস্বাদন করিয়া, কায় দ্বারা স্পর্শানুভূতি করিয়া, মন দ্বারা ধর্ম বিজ্ঞাত হইয়া তিনি নিমিত্ত ও অনুব্যঞ্জনগ্রাহী হন না। যে কারণে মনেন্দ্রিয় সম্বন্ধে অসংযত হইয়া বিচরণ করিলে লোভ, দৌর্মনস্য আদি পাপ অকুশল ধর্ম অনুস্রবিত হয়, তিনি তাহার সংযমে যত্নবান হন, এবং এই প্রকারে মনেন্দ্রিয়কে রক্ষা করিয়া মনেন্দ্রিয় সংযত করেন। তিনি এই আর্য ইন্দ্রিয়সংবর-সমন্বিত হইয়া অধ্যাত্মে অবিমিশ্র সুখ অনুভব করেন। মহারাজ, ভিক্ষু এই প্রকারে রক্ষিতেন্দ্রিয় হইয়া থাকেন।

প্রীতি ও বৈরাগ্য
২১৪. “মহারাজ, ভিক্ষু কীরূপে স্মৃতি-সম্প্রজ্ঞান-সমন্বিত হইয়া থাকেন? মহারাজ, ভিক্ষু পুরোগমনে ও প্রত্যাগমনে সম্প্রজ্ঞানযুক্ত হন, অবলোকনে বিলোকনে, সংকোচনে ও প্রসারণে, সংঘাটি-পাত্র-চীবর ধারণে, ভুক্তি, পান, ভোজন ও আস্বাদনে, শৌচকর্মে, গতিতে, স্থিতিতে, উপবেশনে, সুপ্তি ও জাগরণে, ভাষণে, তূষ্ণীম্ভাবে, সম্প্রজ্ঞানযুক্ত হন। মহারাজ, ভিক্ষু এইরূপে স্মৃতি-সম্প্রজ্ঞান-সমন্বিত হইয়া থাকেন।

২১৫. “মহারাজ, ভিক্ষু কীরূপে সন্তুষ্ট হন? মহারাজ, তিনি দেহাচ্ছাদক চীবর ও ভিক্ষালব্ধ উদরান্নে সন্তুষ্ট হন, তিনি যেখানেই গমন করেন, সেখানেই ওই সকল তাঁহার সহিত গমন করে। মহারাজ, যেরূপ পক্ষী যেখানেই উড্ডয়ন করে সেখানেই তাহার পক্ষ তাহার সহগামী হয়, সেইরূপই তিনি দেহাচ্ছাদক চীবর ও ভিক্ষালব্ধ উদরান্নে সন্তুষ্ট হন, তিনি সেখানেই গমন করেন, সেখানেই ওই সকল তাঁহার সহিত গমন করে।

২১৬. “তিনি এই আর্য শীলস্কন্ধ সমন্বিত হইয়া, এই আর্য ইন্দ্রিয়-সংবর সমন্বিত হইয়া, এই আর্য স্মৃতি-সম্প্রজ্ঞান সমন্বিত হইয়া, এই আর্য সন্তুষ্টি সমন্বিত হইয়া, বিবিক্ত শয়নাসনের ভজনা করেন, অরণ্য, বৃক্ষমূল, পর্বত-কন্দর, গিরি-গুহা, শ্মশান, বনপ্রস্থ, উন্মুক্ত স্থান এবং পলাল স্তূপের ভজনা করেন। ভিক্ষা হইতে প্রত্যাবর্তন করিয়া আহারান্তে তিনি পর্যঙ্কাবদ্ধ হইয়া, দেহকে ঋজুভাবে রক্ষা করিয়া, পরিমুখে স্মৃতি উপস্থাপিত করিয়া, উপবিষ্ট হন।

২১৭. “তিনি লোকে অভিধ্যার পরিহার করিয়া অভিধ্যাহীন চিত্তে বিহার করেন, অভিধ্যা হইতে চিত্তকে পরিশুদ্ধ করেন। তিনি ব্যাপাদপ্রদোষ পরিহার করিয়া অব্যাপন্নচিত্তে বিহার করেন, সর্বপ্রাণীর হিতাকাঙ্ক্ষী হইয়া, সর্বপ্রাণীর প্রতি অনুকম্পাপরবশ হইয়া, ব্যাপাদ-প্রদোষ হইতে চিত্তকে পরিশুদ্ধ করেন। তিনি স্ত্যানমিদ্ধ পরিহার করিয়া বিগত-স্ত্যানমিদ্ধ হইয়া বিহার করেন, আলোক-সংজ্ঞী, স্মৃতিমান ও সম্প্রজ্ঞাত হইয়া স্ত্যানমিদ্ধ হইতে চিত্তকে পরিশুদ্ধ করেন। তিনি ঔদ্ধত্য-কৌকৃত্য পরিহার করিয়া অনুদ্ধত হইয়া বিহার করেন, আধ্যাত্মিক শান্তিলব্ধ হইয়া ঔদ্ধত্য-কৌকৃত্য হইতে চিত্তকে পরিশুদ্ধ করেন। তিনি বিচিকিৎসা পরিহার করিয়া বিচিকিৎসাহীন হইয়া বিহার করেন, কুশলধর্মে সংশয়হীন হইয়া বিচিকিৎসা হইতে চিত্তকে পরিশুদ্ধ করেন।

২১৮. “মহারাজ, কেহ হয়তো ঋণ গ্রহণ করিয়া ব্যবসায়ে প্রবৃত হইল, ব্যবসায়ে তাহার সাফল্য হইল, সে পূর্বের ঋণ পরিশোধ করিল, এবং এই সমস্ত করিয়াও ভার্যা প্রতিপালনের জন্য তাহার কিছু অবশিষ্ট রহিল। তাহার মনে এইরূপ হইতে পারে, “আমি পূর্বে ঋণ গ্রহণ করিয়া ব্যবসায়ে প্রবৃত্ত হইয়াছিলাম, ব্যবসায়ে আমার সাফল্য লাভ হইয়াছে, পুরাতন ঋণ পরিশোধ করিয়াও ভার্যা প্রতিপালনের জন্যে আমার অর্থ অবশিষ্ট আছে।” উহাতে সে প্রামোদ্য লাভ করিল, সৌমনস্য প্রাপ্ত হইল।

স্বাধীনতা
২১৯. “মহারাজ, কেহ হয়তো স্বাস্থ্যহীন, দুঃখিত, অতিশয় রোগগ্রস্ত, অন্ন তাহার পুষ্টিসাধন করে না; তাহার দেহ বলহীন। পরবর্তীকালে সে ওই অস্বাস্থ্যকর অবস্থা হইতে মুক্ত হইল, অন্ন হইতে সে পুষ্টিলাভ করিল, তাহার দেহে বলেরও সঞ্চার হইল। তাহার মনে এইরূপ হইতে পারে, “পূর্বে আমি স্বাস্থ্যহীন, দুঃখিত, অতিশয় রোগগ্রস্ত ছিলাম, অন্ন আমার পুষ্টিসাধন করিত না, আমার দেহ বলহীন ছিল, এক্ষণে আমি সেই অস্বাস্থ্যকর অবস্থা হইতে মুক্ত হইয়াছি, অন্ন আমার পুষ্টিসাধন করিতেছে, শরীরেও বলের সঞ্চার হইয়াছে।” উহাতে সে প্রামোদ্য লাভ করিল, সৌমনস্য প্রাপ্ত হইল।

২২০. “মহারাজ, কেহ হয়তো কারাগারে বদ্ধ। পরবর্তীকালে সে স্বস্তির সহিত নিরাপদে কারামুক্ত হইল, তাহার কোনো ধনহানিও হইল না। তাহার মনে এইরূপ হইতে পারে, “আমি পূর্বে কারাবদ্ধ ছিলাম, এক্ষণে আমি স্বস্তির সহিত নিরাপদে কারামুক্ত হইয়াছি, আমার কোনো ধনহানিও হয় নাই।” উহাতে সে প্রামোদ্য লাভ করিল, সৌমনস্য প্রাপ্ত হইল।

২২১. “মহারাজ, কেহ হয়তো দাস, সে স্বাধীন নহে, পরাধীন, স্বেচ্ছায় কোনো স্থানে গমনে অক্ষম। পরবর্তীকালে সে ওই দাস্য হইতে মুক্ত হইল, স্বাধীন হইল, তাহার পরাধীনত্ব রহিল না, সে ভুজিষ্য[98] হইল, যথেচ্ছা গমনে সক্ষম হইল। তাহার মনে এইরূপ হইতে পারে, “আমি পূর্বে দাস ছিলাম, আমার স্বাধীনতা ছিল না, আমি পরাধীন ছিলাম, স্বেচ্ছায় গমনে অক্ষম ছিলাম; এক্ষণে আমি সেই দাস্য হইতে মুক্ত, স্বাধীন, পরাধীনতা-হীন, ভুজিষ্য, যথেচ্ছা গমনক্ষম।” উহাতে সে প্রামোদ্য লাভ করিল, সৌমনস্য প্রাপ্ত হইল।

২২২. “মহারাজ, কোনো ধনবান ও ভোগবান ব্যক্তি অন্নহীন ভয়সংকুল কান্তারপথে উপনীত হইল। পরে সে ওই কান্তার উত্তীর্ণ হইয়া স্বস্তির সহিত নিরাপদ ভয়হীন গ্রামান্ত প্রাপ্ত হইল। তাহার মনে এইরূপ হইতে পারে, “আমি অন্নহীন, ভয়সংকুল কান্তারে উপনীত হইয়াছিলাম, এক্ষণে আমি ওই কান্তার উত্তীর্ণ হইয়া স্বস্তির সহিত নিরাপদ ভয়হীন গ্রামান্ত প্রাপ্ত হইয়াছি।” উহাতে সে প্রামোদ্য লাভ করিল, সৌমনস্য প্রাপ্ত হইল।

২২৩-২২৪. “মহারাজ সেইরূপই ভিক্ষু, যতদিন পঞ্চনীবরণ প্রহীন না হয়, ততদিন আপনাকে ঋণাবদ্ধ, রোগগ্রস্ত, কারাবদ্ধ, কান্তারপথে উপনীতরূপে মনে করেন। কিন্তু পঞ্চ নীবরণ প্রহীন হইলে তিনি আপনাকে অঋণী, অরোগী, বন্ধনমুক্ত, ভুজিষ্য, বিপদমুক্ত স্থানে উপনীতরূপে মনে করেন।

ধ্যান
২২৫. “আপনাতে এই পঞ্চনীবরণ প্রহীন দেখিয়া তিনি প্রামোদ্য লাভ করেন, প্রামোদ্য হইতে প্রীতির উৎপত্তি হয়, প্রীতির উৎপত্তিতে দেহ শান্ত হয়, শান্ত দেহ সুখানুভব করে, সুখীর চিত্ত সমাহিত হয়।

২২৬. তিনি কাম হইতে বিবিক্ত হইয়া, অকুশল ধর্ম হইতে বিবিক্ত হইয়া, সবিতর্ক, সবিচার বিবেকজ প্রীতিসুখ-মণ্ডিত প্রথম ধ্যান লাভ করিয়া বিহার করেন। তিনি এই দেহকে বিবেকজ প্রীতিসুখ দ্বারা প্লাবিত করেন, সিক্ত করেন, পরিপূর্ণ করেন, পরিস্ফূরিত করেন, তাঁহার দেহের কোনো অংশই বিবেকজ প্রীতিসুখ দ্বারা অব্যাপ্ত থাকে না।

২২৭. “মহারাজ, যেরূপ কোনো দক্ষ স্নাপক অথবা স্নাপকের অন্তেবাসী কংসথালে স্নাচূর্ণ বিকীর্ণ করিয়া উহা জল দ্বারা অল্পে অল্পে সিক্ত করিলে ওই স্নানপিণ্ড স্নেহানুগত, স্নেহাভিভূত, স্নেহময় হয়, কিন্তু উহা হইতে স্নেহের নিঃস্রাব হয় না; সেইরূপই ভিক্ষু এই দেহকে বিবেকজ প্রীতিসুখ দ্বারা প্লাবিত করেন, সিক্ত করেন, পরিপূর্ণ করেন, পরিস্ফুরিত করেন, তাঁহার দেহের কোনো অংশই বিবেকজ প্রীতিসুখ দ্বারা অব্যাপ্ত থাকে না।

মহারাজ, ইহাও সাংদৃষ্টিক শ্রামণ্যফল, এই ফল পূর্বোক্ত সাংদৃষ্টিক ফল হইতে উন্নততর, মধুরতর।

২২৮. “পুনশ্চ, মহারাজ, ভিক্ষু বিতর্ক-বিচারের উপশমে অধ্যাত্ম-সম্প্রসাদী, চিত্তের একীভাব আনয়নকারী, অবিতর্ক, অবিচার, সমাধিজ, প্রীতিসুখ-মণ্ডিত, দ্বিতীয় ধ্যান লাভ করিয়া বিহার করেন। তিনি এই দেহকে সমাধিজ প্রীতিসুখ দ্বারা প্লাবিত করেন, সিক্ত করেন, পরিপূর্ণ করেন, পরিস্ফুরিত করেন, তাঁহার দেহের কোনো অংশ সমাধিজ প্রীতিসুখ দ্বারা অব্যাপ্ত থাকে না।

২২৯. “মহারাজ, কোনো গভীর জলাশয় আছে, উহার নিম্নস্থ উৎস হইতে জল উদ্গত হয়, উহার পূর্বে, পশ্চিমে, উত্তরে কিম্বা দক্ষিণে জলের প্রবেশদ্বার নাই, সময়ে সময়ে বর্ষার ধারাও উহার উপরে বর্ষিত হয় না। তথাপি সেই জলাশয় হইতে শীতল বারিধারা ঊর্ধ্বে উত্থিত হইয়া ওই জলাশয়কে প্লাবিত করে, সিক্ত করে, পরিপূর্ণ করে, পরিস্ফুরিত করে, উহার কোনো অংশই শীতল বারি দ্বারা অব্যাপ্ত থাকে না। মহারাজ, এইরূপেই ভিক্ষু এই দেহকে সমাধিজ প্রীতিসুখ দ্বারা প্লাবিত করেন, সিক্ত করেন, পরিপূর্ণ করেন, পরিস্ফুরিত করেন, তাঁহার দেহের কোনো অংশই সমাধিজ প্রীতিসুখ দ্বারা অব্যাপ্ত থাকে না।

“মহারাজ, ইহাও সাংদৃষ্টিক শ্রামণ্যফল, ইহা পূর্বোক্ত সাংদৃষ্টিক ফল হইতে উন্নততর, মধুরতর।

২৩০. “পুনশ্চ, মহারাজ, ভিক্ষু প্রীতিতেও বৈরাগ্য উৎপাদন করিয়া উপেক্ষা সম্পন্ন, স্মৃতিমান ও সম্প্রজ্ঞাত হইয়া বিহার করেন; তিনি কায়ে সুখ অনুভব করেন-যে সুখ সম্বন্ধে আর্যগণ বলিয়া থাকেন “উপেক্ষক, স্মৃতিমান, সুখবিহারী, এবং এইরূপে তৃতীয় ধ্যান লাভ করিয়া বিরাজ করেন। তিনি এই দেহকে প্রতিরহিত সুখ দ্বারা প্লাবিত করেন, সিক্ত করেন, পরিপূর্ণ করেন, পরিস্ফুরিত করেন, তাঁহার দেহের কোনো অংশই প্রতিরহিত সুখ দ্বারা অব্যাপ্ত থাকে না।

২৩১. “মহারাজ, যেরূপ উৎপল সরোবর, পদ্ম সরোবর, পুণ্ডরীক সরোবরে জাত সমুদয় উৎপল অথবা পদ্ম অথবা পুণ্ডরীক জলে জাত, জলে বর্ধিত হইয়া জল হইতে ঊর্ধ্বে উত্থান করে না, জল হইতে পুষ্টি গ্রহণ করে এবং যেরূপ উহাদের শীর্ষ হইতে মূল পর্যন্ত শীতল বারি দ্বারা প্লাবিত হয়, সিক্ত হয়, পরিপূর্ণ হয়, পরিস্ফুরিত হয়, উহাদের কোনো অংশই শীতল বারি দ্বারা অব্যাপ্ত থাকে না; সেইরূপেই, মহারাজ, ভিক্ষু এই দেহকে প্রতিরহিত সুখ দ্বারা প্লাবিত করেন, সিক্ত করেন, পরিপূর্ণ করেন, পরিস্ফুরিত করেন, তাঁহার দেহের কোনো অংশই প্রতিরহিত সুখ দ্বারা অব্যাপ্ত থাকে না।

“মহারাজ, ইহাও সাংদৃষ্টিক শ্রামণ্যফল, ইহা পূর্বোক্ত সাংদৃষ্টিক ফল হইতে উন্নততর, মধুরতর।

২৩২. “পুনশ্চ, মহারাজ, ভিক্ষু সুখ ও দুঃখ উভয়ই বর্জন করিয়া, পূর্বেই সৌমনস্য-দৌর্মনস্যের তিরোভাব সাধন করিয়া, না-দুঃখ না-সুখ রূপ উপেক্ষা ও স্মৃতি দ্বারা পরিশুদ্ধ চিত্তে চতুর্থ ধ্যান লাভ করিয়া বিরাজ করেন। তিনি ওই পরিশুদ্ধ পর্যবদাত চিত্তের দ্বারা দেহকে স্ফুরিত করিয়া উপবিষ্ট হন, তাঁহার দেহের কোনো অংশই পর্যবদাত চিত্তের দ্বারা অব্যাপ্ত থাকে না।

২৩৩. “মহারাজ, যেরূপ কোনো পুরুষ নির্মল শুভ্র বস্ত্র দ্বারা সশীর্ষাবৃত হইয়া উপবিষ্ট হইলে তাহার দেহের কোনো অংশই নির্মল শুভ্র বস্ত্র দ্বারা অব্যাপ্ত থাকে না, সেইরূপই ভিক্ষু পরিশুদ্ধ পর্যবদাত চিত্তের দ্বারা দেহকে স্ফুরিত করিয়া উপবিষ্ট হন, তাঁহার দেহের কোনো অংশই পরিশুদ্ধ পর্যবদাত চিত্তের দ্বারা অব্যাপ্ত থাকে না।

“মহারাজ, ইহাও সাংদৃষ্টিক শ্রামণ্যফল, ইহা পূর্বোক্ত সাংদৃষ্টিক ফল হইতে উন্নততর, মধুরতর।

২৩৪. “এইরূপে চিত্তের সেই সমাহিত, পরিশুদ্ধ, পর্যবদাত, অনঙ্গন, উপক্লেশ-বিগত, মৃদুভূত, কমনীয়, স্থিত, আনেঞ্জাপ্রাপ্ত অবস্থায় তিনি জ্ঞানদর্শনের অভিমুখে চিত্তকে নমিত করেন। তিনি এই জ্ঞান লাভ করেন, “আমার এই কায় রূপী, চতুর্মহাভূতিক, মাতাপিতা হইতে উদ্ভূত, দধিমিশ্রিত পক্ব অন্নের স্তূপ, উৎসাদন ও পরিমর্দন দ্বারা রক্ষিত, অনিত্য, বিপ্রয়োগ এবং বিপর্যস্ত; আমার যে এই বিজ্ঞান, ইহাও তাহাতেই শায়িত, তাহাতেই প্রতিবদ্ধ।”

২৩৫. “মহারাজ, মনে করুন একখণ্ড শুভ্র, উচ্চশ্রেণিভুক্ত, অষ্টমুখ, সুকর্তিত, স্বচ্ছ, সুনির্মল, অনাবিল, সর্বায়বসম্পন্ন বৈদূর্যমণি নীল, পীত, লোহিত, শুভ্র অথবা পাণ্ডুবর্ণ সূত্রে গ্রথিত হইয়াছে। কোনো চক্ষুষ্মান পুরুষ, উহা হস্তে লইয়া প্রত্যবেক্ষণ করিলেন, “এই শুভ্র, উচ্চশ্রেণিভুক্ত, অষ্টমুখ, সুকর্তিত, স্বচ্ছ, সুনির্মল, অনাবিল, সর্বায়বসম্পন্ন বৈদূর্যমণি নীল, পীত, লোহিত, শুভ্র অথবা পাণ্ডুবর্ণ সূত্রে গ্রথিত হইয়াছে। মহারাজ, এইরূপেই ভিক্ষু চিত্তের সেই সমাহিত, পরিশুদ্ধ, পর্যবদাত, অনঙ্গন, উপক্লেশ-বিগত, মৃদুভূত, কমনীয়, স্থিত, আনেঞ্জাপ্রাপ্ত অবস্থায় জ্ঞানদর্শনের অভিমুখে চিত্তকে নমিত করেন। তিনি এই জ্ঞান লাভ করেন, “আমার এই কায়... প্রতিবদ্ধ।”

“মহারাজ, ইহাও সাংদৃষ্টিক শ্রামণ্যফল, ইহা পূর্বোক্ত সাংদৃষ্টিক ফল হইতে উন্নততর, মধুরতর।

২৩৬. “এইরূপে চিত্তের সেই সমাহিত, পরিশুদ্ধ, পর্যবদাত অনঙ্গন, উপক্লেশ-বিগত, মৃদুভূত, কমনীয়, স্থিত, আনেঞ্জাপ্রাপ্ত অবস্থায় তিনি মনোময় কায়ের নির্মাণাভিমুখে চিত্তকে নমিত করেন, তিনি এই কায় হইতে ভিন্ন অপর এক রূপী, মনোময় সর্বাঙ্গণ্ডপ্রত্যঙ্গসম্পন্ন, সর্বেন্দ্রিয়যুক্ত কায় নির্মাণ করেন।

২৩৭. “মহারাজ, কোনো পুরুষ মুঞ্জ হইতে শর নিষ্কাশিত করিলে তাহার মনে এইরূপ হইতে পারে, “ইহা মুঞ্জ, ইহা ইষীকা; মুঞ্জ এক প্রকার দ্রব্য, ইষীকা অন্য প্রকার, কিন্তু মুঞ্জ হইতে ইষীকা বহির্গত হইয়াছে।” মহারাজ, কোনো পুরুষ কোষ হইতে অসি নিষ্কাশিত করিলে তাহার মনে এইরূপ হইতে পারে, “ইহা অসি, ইহা কোষ; অসি এক প্রকার দ্রব্য, কোষ অন্য প্রকার, কিন্তু কোষ হইতে অসি নির্গত হইয়াছে।” মহারাজ, কোনো পুরুষ পিটক হইতে সর্প বহিষ্কৃত করিলে তাহার মনে এইরূপ হইতে পারে, “ইহা সর্প, ইহা পিটক; সর্প এক দ্রব্য, পিটক অন্য প্রকার, কিন্তু পিটক হইতে সর্প নির্গত হইয়াছে।” মহারাজ, এইরূপেই ভিক্ষু চিত্তের সমাহিত, পরিশুদ্ধ... কায় নির্মাণ করেন।

“মহারাজ, ইহাও সাংদৃষ্টিক শ্রামণ্যফল, ইহা পূর্বোক্ত সাংদৃষ্টিক ফল হইতে উন্নততর, মধুরতর।

২৩৮. “মহারাজ, চিত্তের সেই সমাহিত, পরিশুদ্ধ, পর্যবদাত, অনঙ্গন, উপক্লেশ-বিগত, মৃদুভূত, কমনীয়, স্থিত, আনেঞ্জাপ্রাপ্ত অবস্থায় তিনি ঋদ্ধি বর্ধনের অভিমুখে চিত্তকে নমিত করেন। তিনি বহুবিধ ঋধিপ্রাপ্ত হন-এক হইয়াও বহু হইতে সক্ষম হন, বহু হইয়াও পুনরায় এক হইতে সক্ষম হন; তাঁহার আবির্ভাব ও তিরোভাব হয়; আকাশে গমনের ন্যায় তিনি ভিত্তি, প্রাকার ও পর্বতের গাত্র ভেদ করিয়া অপর পারে অবাধে গমন করেন; জলে উন্মুজ্জন-নিমজ্জনের ন্যায় ভূমিতেও উন্মুজ্জন-নিমজ্জন করেন; তিনি ভূমিতে গমনের ন্যায় জলতল ভেদ না করিয়া জলের উপর গমন করেন, তিনি পর্যঙ্কবদ্ধ হইয়া পক্ষীর ন্যায় আকাশে ভ্রমণ করেন; মহাপরাক্রমশালী মহাবল চন্দ্র-সূর্যকে তিনি হস্ত দ্বারা স্পর্শ করেন, পরিমর্দন করেন, সশরীরে ব্রহ্মলোক পর্যন্ত গমন করেন।

ঋদ্ধি
২৩৯. “মহারাজ, যেরূপ দক্ষ কুম্ভকার অথবা তাহার অন্তেবাসী সুপ্রস্তুত মৃত্তিকা হইতে ইচ্ছামতো পাত্রাদি নির্মাণ করে; যেরূপ কোনো দক্ষ গজদন্ত-শিল্পী অথবা তাহার অন্তেবাসী সুপ্রস্তুত গজদন্ত হইতে ইচ্ছামতো দ্রব্যাদি নির্মাণ করে; যেরূপ কোনো দক্ষ স্বর্ণকার অথবা তাহার অন্তেবাসী সুপ্রস্তুত স্বর্ণ হইতে ইচ্ছামতো অলংকারাদি নির্মাণ করে; এইরূপই মহারাজ, ভিক্ষু চিত্তের সেই সমাহিত,... অবস্থায় ঋদ্ধি বর্ধনের অভিমুখে চিত্তকে নমিত করেন। তিনি বহুবিধ ঋদ্ধিপ্রাপ্ত হন-এক হইয়াও... গমন করেন।

“মহারাজ, ইহাও সাংদৃষ্টিক শ্রামণ্যফল, ইহা পূর্বোক্ত সাংদৃষ্টিক ফল হইতে উন্নততর, মধুরতর।

২৪০. “চিত্তের সেই সমাহিত, পর্যবদাত, অনক্ষণ, উপক্লেশ বিগত,... অবস্থায় তিনি দিব্যশ্রোত্রের দিকে চিত্তকে নমিত করেন। তিনি দিব্য, বিশুদ্ধ, অলৌকিক শ্রোত্র দ্বারা দূরস্থ ও নিকটস্থ দৈব ও মনুষ্য উভয় শব্দই শ্রবণ করেন।

২৪১. “মহারাজ, যেরূপ কোনো পথচারী পুরুষ ভেরীশব্দ, মৃদঙ্গশব্দ, কিম্বা শঙ্খপ্রণব-দেণ্ডিতম শব্দ শ্রবণ করিলে মনে করে, “ইহা ভেরীশব্দ, ইহা মৃদঙ্গ শব্দ, ইহা শঙ্খণ্ডপ্রণব-দেণ্ডিম শব্দ”, সেইরূপই ভিক্ষু চিত্তের সেই সমাহিত... অবস্থায় দিব্যশ্রোত্রের দিকে চিত্তকে নমিত করেন। তিনি দিব্য, বিশুদ্ধ... শ্রবণ করেন।

“মহারাজ, ইহাও সাংদৃষ্টিক শ্রামণ্যফল, ইহা পূর্বোক্ত সাংদৃষ্টিক ফল হইতে উন্নততর, মধুরতর।

২৪২. “চিত্তের সেই সমাহিত... অবস্থায় তিনি চেতপর্যায় জ্ঞানের দিকে চিত্তকে নমিত করেন। তিনি স্বচিত্ত দ্বারা অপর সত্ত্বগণের অপর মনুষ্যগণের চিত্ত জানিতে পারেন :

সরাগচিত্তকে সরাগচিত্তরূপে জানিতে পারেন, বীতরাগ চিত্তকে বীতরাগ চিত্তরূপে জানিতে পারে।

সদোষচিত্তকে সদোষচিত্তরূপে জানিতে পারেন, বীতদোষ চিত্তকে বীতদোষ চিত্তরূপে জানিতে পারেন।

সমোহ-চিত্তকে সমোহ-চিত্তরূপে জানিতে পারেন, বীতমোহ চিত্তকে বীতমোহ চিত্তরূপে জানাতি পারেন।

সংক্ষিপ্ত চিত্তকে সংক্ষিপ্ত চিত্তরূপে জানিতে পারেন, বিক্ষিপ্ত চিত্তকে বিক্ষিপ্ত চিত্তরূপে জানিতে পারেন।

পরচিত্ত জ্ঞান
মহদ্গত চিত্তকে মহদ্গত চিত্তরূপে জানিতে পারেন, অমহদ্গত চিত্তকে অমহদ্গত চিত্তরূপে জানিতে পারেন।

সাংসারিক চিত্তকে সাংসারিক চিত্তরূপে জানিতে পারেন, অনুত্তর চিত্তকে অনুত্তর চিত্তরূপে জানিতে পারেন।

সমাহিত চিত্তকে সমাহিত চিত্তরূপে জানিতে পারেন, অসমাহিত চিত্তকে অসমাহিত চিত্তরূপে জানিতে পারেন।

বিমুক্ত চিত্তকে বিমুক্ত চিত্তরূপে জানিতে পারেন, অবিমুক্ত চিত্তকে অবিমুক্ত চিত্তরূপে জানিতে পারেন।

“মহারাজ, ইহাও সাংদৃষ্টিক শ্রামণ্যফল, ইহা পূর্বোক্ত সাংদৃষ্টিক ফল হইতে উন্নততর, মধুরতর।

২৪৩. “মহারাজ, যেরূপ কোনো বিলাসপ্রিয় স্ত্রী বা পুরুষ, তরুণ অথবা যুবা, দর্পণে কিম্বা পরিশুদ্ধ, পর্যাবদাত স্বচ্ছ জলপাত্রে স্বীয় মুখ প্রতিবিম্ব নিরীক্ষণ করিয়া উহা তিলযুক্ত হইলে তিলযুক্তরূপে জানিতে পারে, তিল রহিত হইলে তিল রহিতরূপে জানিতে পারে, সেইরূপই ভিক্ষু চিত্তের সেই সমাহিত... অবস্থায় চেতপর্যায় জ্ঞানের দিকে চিত্তকে নমিত করেন। তিনি স্বচিত্ত দ্বারা... অবিমুক্ত চিত্তরূপে জানিতে পারেন।

“মহারাজ, ইহাও সাংদৃষ্টিক শ্রামণ্যফল, ইহা পূর্বোক্ত সাংদৃষ্টিক ফল হইতে উন্নততর, মধুরতর।

২৪৪. “চিত্তের সেই সমাহিত... অবস্থায় তিনি পূর্বজন্মের জ্ঞানাভিমুখে চিত্তকে নমিত করেন। তিনি অনেকবিধ পূর্বজন্ম স্মরণ করেন; যথা : এক জন্ম, দুই জন্ম, তিন, চারি, পাঁচ, দশ, বিশ, ত্রিশ, চল্লিশ, পঞ্চাশ, একশত, এক সহস্র, এক লক্ষ জন্ম, অনেক সংবর্তকল্প, অনেক বিবর্তকল্প, অনেক সংবর্ত-বিবর্ত কল্প, “অমুক স্থানে আমার এই নাম, এই গোত্র, এই বর্ণ, এই আহার ছিল, আমি এই প্রকার সুখ-দুঃখ অনুভব করিয়াছিলাম এবং আমার আয়ু এই পর্যন্ত ছিল। সেস্থান হইতে চ্যুত হইয়া অমুক স্থানে উৎপন্ন হইয়াছিলাম। সেইস্থানে এই নাম, এই গোত্র, এই বর্ণ, এই আহার ছিল, এই প্রকার সুখ-দুঃখ অনুভব করিয়াছিলাম এবং আয়ু এই পর্যন্ত ছিল। সেস্থান হইতে চ্যুত হইয়া এই স্থানে উৎপন্ন হইয়াছি।” এইরূপে বহু পূর্বজন্ম এবং ওই সকলের পূর্ণ বিবরণ স্মরণ করেন।

২৪৫. “মহারাজ, কোনো পুরুষ স্বকীয় গ্রাম হইতে গ্রামান্তরে গমন করিল, ওই গ্রাম হইতে অন্য গ্রামে গমন করিল, ওই গ্রাম হইতে স্বীয় গ্রামে প্রত্যাগমন করিল। তাহার মনে এইরূপ হইবে, “আমি স্বকীয় গ্রাম হইতে অমুক গ্রামে আসিয়াছিলাম, ঐস্থানে এইরূপ ভাবে দণ্ডায়মান ছিলাম, এইরূপভাবে উপবিষ্ট ছিলাম, এইরূপ কথা বলিয়াছিলাম, এইরূপ মৌনাবলম্বন করিয়াছিলাম। ওই গ্রাম হইতে অমুক গ্রামে আসিয়াছিলাম; সেখানে এইরূপ ভাবে দণ্ডায়মান ছিলাম, এইরূপ ভাবে উপবিষ্ট ছিলাম, এইরূপ কথা বলিয়াছিলাম, এইরূপ মৌনাবলম্বন করিয়াছিলাম। সেই গ্রাম হইতে আমি স্বীয় গ্রামে প্রত্যাবর্তন করিয়াছি।” মহারাজ, এইরূপেই ভিক্ষু চিত্তের সেই সমাহিত... অবস্থায় পূর্বজন্মের জ্ঞানাভিমুখে চিত্তকে নমিত করেন। তিনি অনেকবিধ পূর্বজন্ম স্মরণ করেন; যথা :... স্মরণ করেন।

পূর্বজন্মের স্মৃতি
“মহারাজ, ইহাও সাংদৃষ্টিক শ্রামণ্যফল, ইহা পূর্বোক্ত সাংদৃষ্টিক ফল হইতে উন্নততর, মধুরতর।

২৪৬. “চিত্তের সেই সমাহিত... অবস্থায় তিনি সত্ত্বগণের চ্যুতি ও উৎপত্তির জ্ঞানাভিমুখে চিত্তকে নমিত করেন। তিনি বিশুদ্ধ, লোকাতীত, দিব্যচক্ষু দ্বারা সত্ত্বগণের চ্যুতি ও উৎপত্তি দর্শন করেন; কর্মানুযায়ী গতিপ্রাপ্ত সত্ত্বগণের মধ্যে হীন ও উত্তমকে, সুবর্ণ ও দুর্বর্ণবিশিষ্টকে, সুগত ও দুর্গতকে জানিতে পারেন, “ভদ্রগণ, এই এই সত্ত্ব কায়িক, বাচনিক ও মানসিক দুরাচরণসম্পন্ন, আর্যগণের অপবাদক, মিথ্যাদৃষ্টি সমন্বিত, মিথ্যাদৃষ্টি হইতে উদ্ভূত কর্মপ্রাপ্ত; মরণান্তে দেহের বিনাশে উহারা অপায় দুর্গতি বিনিপাত নিরয়ে উৎপন্ন হইয়াছে। কিন্তু এই এই সত্ত্ব কায়িক, বাচনিক ও মানসিক সদাচরণসম্পন্ন, তাঁহারা আর্যগণের অপবাদ হইতে বিরত, সম্যক দৃষ্টি সমন্বিত, সম্যক দৃষ্টি হইতে উদ্ভূত কর্মপ্রাপ্ত; মরণান্তে দেহের বিনাশে উহারা সুগতিপ্রাপ্ত হইয়া স্বর্গলোকে উৎপন্ন হইয়াছেন।” এইরূপে তিনি বিশুদ্ধ, লোকাতীত দিব্যচক্ষু দ্বারা... জানিতে পারেন।

২৪৭. “মহারাজ, শৃঙ্গাটকে মধ্যস্থলে প্রাসাদ। ঐস্থানে দণ্ডায়মান হইয়া চক্ষুষ্মান পুরুষ দেখিতে পাইল মনুষ্যগণ গৃহে প্রবেশ করিতেছে, গৃহ হইতে নিষ্ক্রান্ত হইতেছে, পথে পাদচারণা করিতেছে, শৃঙ্গাটকের মধ্যস্থলে উপবিষ্ট রহিয়াছে। তাহার মনে এইরূপ হইবে, “এই সকল মনুষ্য গৃহে প্রবেশ করিতেছে, এই সকল শৃঙ্গাটকের মধ্যস্থলে উপবিষ্ট রহিয়াছে।” মহারাজ, এইরূপেই ভিক্ষু চিত্তের সেই সমাহিত... অবস্থায় সত্ত্বগণের চ্যুতি ও উৎপত্তির জ্ঞানাভিমুখে চিত্তকে নমিত করেন। তিনি বিশুদ্ধ... জানিতে পারেন।

“মহারাজ, ইহাও সাংদৃষ্টিক শ্রামণ্যফল, ইহা পূর্বোক্ত সাংদৃষ্টিক ফল হইতে উন্নততর, মধুরতর।

২৪৮. তিনি চিত্তের সেই সমাহিত... অবস্থায় আসবক্ষয় জ্ঞানাভিমুখে চিত্তকে নমিত করেন। তিনি “ইহা দুঃখ” ইহা যথাযথরূপে জানিতে পারেন, “ইহা দুঃখ সমুদয়” ইহা যথাযথরূপে জানিতে পারেন, “ইহা দুঃখ নিরোধ” ইহা যথাযথরূপে জানিতে পারেন, “ইহা দুঃখ নিরোধাভিমুখী মার্গ” ইহা যথাযথরূপে জানিতে পারেন, “ইহা আসব” ইহা যথাযথরূপে জানিতে পারেন, “ইহা আসব সমুদয়” ইহা যথাযথরূপে জানিতে পারেন, “ইহা আসব নিরোধ” ইহা যথাযথরূপে জানিতে পারেন, “ইহা আসব নিরোধাভিমুখী মার্গ” ইহা যথাযথরূপে জানিতে পারেন। এইরূপ জানিয়া ও দর্শন করিয়া তাঁহার চিত্ত কামাসব হইতে বিমুক্ত হয়, ভবাসব হইতে বিমুক্ত হয়, অবিদ্যাসব হইতে মুক্ত হয়, বিমুক্ত চিত্তে “বিমুক্ত হইয়াছি” এই জ্ঞানের উদয় হয়, “জন্ম ক্ষয় হইয়াছে, ব্রহ্মচর্য্য উদ্‌যাপিত হইয়াছে, যাহা করণীয় তাহা সম্পন্ন হইয়াছে, পুনর্জন্ম আর নাই” তিনি ইহা জানিতে পারেন।

২৪৯. “মহারাজ, পর্বতের উপত্যকায় স্বচ্ছ, নির্মল, অনাবিল জলাশয়ের তীরে চক্ষুষ্মান পুরুষ দণ্ডায়মান হইয়া দেখিল শুক্তি, শম্বুক, শর্কার, কঠর, মৎস্যগুল্মাদি উহাতে সঞ্চরণ কিম্বা স্থিতিশীল হইয়া রহিয়াছে। তাহার মনে এইরূপ হইল, “এই জলাশয় স্বচ্ছ, নির্মল, অনাবিল, ইহাতে শক্তি, শম্বুক, শর্করা, কঠর, মৎস্যগুল্মাদি সঞ্চরণ নিরত কিম্বা স্থিতিশীল।” এইরূপেই মহারাজ, ভিক্ষু চিত্তের সেই সমাহিত... অবস্থায় আসবক্ষয় জ্ঞানাভিমুখে চিত্তকে নমিত করেন। তিনি “ইহা দুঃখ”... তিনি ইহা জানিতে পারেন।

“মহারাজ, ইহাও সাংদৃষ্টিক শ্রামণ্যফল, ইহা পূর্বোক্ত সাংদৃষ্টিক ফল হইতে উন্নততর, মধুরতর। মহারাজ, ইহা হইতে উন্নততর, মধুরতর সাংদৃষ্টিক শ্রামণ্যফল নাই।”

২৫০. এইরূপ উক্ত হইলে মগধরাজ বৈদেহিপুত্র অজাতশত্রু ভগবানকে বলিলেন, “উত্তম, ভন্তে! উত্তম! যেরূপ উৎপাতিতের পুনঃ প্রতিষ্ঠা হয়, লুক্কায়িত প্রকাশিত হয়, মূঢ় পথ প্রদর্শিত হয়, চক্ষুষ্মানের দেখিবার নিমিত্ত অন্ধকারে তৈল দীপ ধৃত হয়, সেইরূপেই ভগবান অনেক পর্যায়ে ধর্ম প্রকাশিত করিয়াছেন। আমি ভগবানের শরণ লইতেছি, ধর্মের শরণ লইতেছি, ভিক্ষুসংঘের শরণ লইতেছি। আজ হইতে জীবনের অন্তকাল পর্যন্ত শরণাগত উপাসকরূপে ভগবান আমাকে গ্রহণ করুন। ভন্তে, আমি মূর্খতা, মূঢ়তা ও পাপবশত অপরাধী হইয়াছি, আমি রাজ্যলোভে ধার্মিক, ধর্মরাজ পিতাকে হত্যা করিয়াছি। ভগবান আমার অপরাধ ক্ষমা করুন, যাহাতে আমি ভবিষ্যতে সংযত হইতে পারি।”

২৫১. “মহারাজ, যথার্থই আপনি মূর্খতা, মূঢ়তা ও পাপবশত অপরাধী হইয়াছেন, যেহেতু আপনি ধার্মিক ধর্মরাজ পিতার হত্যাসাধন করিয়াছেন। কিন্তু মহারাজ, যেহেতু আপনি অপরাধকে অপরাধরূপে দর্শন করিয়া যথাধর্ম তাহার প্রতিকার করিতেছেন, সেই হেতু আপনার স্বীকারোক্তি গৃহীত হইল। মহারাজ, যে অপরাধকে অপরাধরূপে দর্শন করিয়া যথাধর্ম তাহার প্রতিকার করে সে ভবিষ্যতে সংযত হয়, ইহাই আর্যদিগের বিনয়ের রীতি।”

২৫২. এইরূপ কথিত হইলে মগধরাজ বৈদেহিপুত্র অজাতশত্রু ভগবানকে বলিলেন, “ভন্তে, এক্ষণে আমি গমন করিব, আমার অনেক কৃত্য অনেক করণীয় আছে।”

“মহারাজের যেরূপ অভিরুচি।”

তৎপরে মগধরাজ বৈদেহিপুত্র অজাতশত্রু ভগবদ্বাক্য অভিনন্দন ও অনুমোদনপূর্বক আসন হইতে উত্থান করিয়া ভগবানকে অভিবাদন ও প্রদক্ষিণপূর্বক প্রস্থান করিলেন।

২৫৩. তদনন্তর, মগধরাজের প্রস্থানের অত্যল্পকাল পরেই ভগবান ভিক্ষুগণকে সম্বোধন করিলেন, “ভিক্ষুগণ, রাজা ছিন্নমূল, অর্ধমৃত; ভিক্ষুগণ, যদি তিনি ধার্মিক ধর্মরাজ পিতার প্রাণনাশ না করিতেন, তাহা হইলে এই আসনেই তাঁহার বিরজ বীতমল ধর্মচক্ষু উৎপন্ন হইত।”

ভগবান এইরূপ বলিলেন। ভিক্ষুগণ হৃষ্ট মনে ভগবদ্বাক্যের অভিনন্দন করিলেন।

শ্রামণ্যফল সূত্র সমাপ্ত।


 

৩. অম্বট্ঠ সূত্র
২৫৪. আমি এইরূপ শ্রবণ করিয়াছি। একদা ভগবান পঞ্চশত ভিক্ষু সমন্বিত মহাভিক্ষুসংঘের সহিত কোশল দেশে ভ্রমণ করিতে করিতে ইচ্ছানঙ্কল নামক কোশলদিগের ব্রাহ্মণ গ্রামে উপনীত হইলেন। ওই স্থানে অবস্থিতিকালে তিনি ইচ্ছানঙ্কল অরণ্যে বাস করিতে লাগিলেন। ওই সময়ে ব্রাহ্মণ পৌঙ্করসাতি রাজভোগ্য, রাজদায় ব্রহ্মদেয়রূপে কোশলরাজ প্রসেনজিৎ কর্তৃক প্রদত্ত, জনাকীর্ণ, তৃণকাষ্ঠ-উদক-ধান্যসম্পন্ন উক্কট্ঠায় বাস করিতেছিলেন।

২৫৫. ব্রাহ্মণ পৌঙ্করসাতি শুনিলেন, “শাক্যকুল হইতে প্রব্রজিত শাক্যপুত্র শ্রমণ গৌতম পঞ্চশত ভিক্ষু-সমন্বিত মহাভিক্ষুসংঘের সহিত কোশল দেশে ভ্রমণ করিতে করিতে ইচ্ছানঙ্কলে উপনীত হইয়া তত্রস্থ ইচ্ছানঙ্কল অরণ্যে অবস্থিতি করিতেছেন। সেই পূজ্য গৌতমের সম্বন্ধে এইরূপ যশোগীতি বিস্তৃত হইয়াছে, “ইনিই ভগবান, অর্হৎ, সম্যকসম্বুদ্ধ, বিদ্যাচরণসম্পন্ন, সুগত, লোকজ্ঞ, অতুলনীয়, দম্য-পুরুষ-সারথি, দেবমনুষ্যের শাস্তা, বুদ্ধ, ভগবন্ত; ইহলোক, দেবলোক, মারলোক, ব্রহ্মলোক এবং শ্রমণ ও ব্রাহ্মণ, দেব ও মনুষ্যগণকে সাক্ষাদ্দর্শনোদ্ভূত জ্ঞান দ্বারা স্বয়ং অবগত হইয়া তিনি উপদিষ্ট করেন; তিনি ধর্মের উপদেশ দান করেন-যে ধর্মের প্রারম্ভ কল্যাণময়, মধ্য কল্যাণময়, অন্ত কল্যাণময়, যাহা অর্থ ও শব্দ সম্পদপূর্ণ, সর্বাঙ্গীন পূর্ণতাপ্রাপ্ত; তিনি বিশুদ্ধ ব্রহ্মচর্য্য প্রকাশ করেন, তাদৃশ অর্হতের দর্শন শুভজনক।”

২৫৬. ওই সময়ে ব্রাহ্মণ পৌঙ্করসাতির অম্বট্ঠ নামে একজন তরুণ শিষ্য ছিল। তিনি অধ্যায়ক ও মন্ত্রধর ছিলেন, ত্রিবেদ, নির্ঘণ্ট এবং বেদনির্দিষ্ট অনুষ্ঠান পদ্ধতিসমূহ, শব্দতত্ত্ব এবং ইতিহাসরূপ পঞ্চম বেদে পূর্ণ পারদর্শী ছিলেন। তিনি পদ-পাঠজ্ঞ, বৈয়াকরণিক, কূটতর্কবিদ্যানিপুণ ও মহাপুরুষ লক্ষণ জ্ঞানসম্পন্ন ছিলেন। আচার্যের ত্রিবিদ্যা-বিষয়ক প্রবচনে তাঁহার পাণ্ডিত্য এতই স্বীকৃত হইত যে তিনি বলিতে পারিতেন, “যাহা আমি জানি তাহা তুমি জান, যাহা তুমি জান, তাহা আমি জানি।”

২৫৭. অনন্তর ব্রাহ্মণ পৌঙ্করসাতি অম্বট্ঠকে সম্বোধন করিলেন, “তাত অম্বট্ঠ, শাক্যপুত্র শ্রমণ গৌতম শাক্যকুল হইতে প্রব্রজিত হইয়া পঞ্চশত... করিতেছেন। সেই পূজ্য গৌতমের সম্বন্ধে... শুভজনক। তাত অম্বট্ঠ, এস, শ্রমণ গৌতমের নিকট গমন করো এবং অনুসন্ধান করো যে তাঁহার সম্বন্ধে যে যশোগীতি বিস্তৃত হইয়াছে, উহা যথার্থ কি না, তিনি যেরূপে ঘোষিত হইয়াছেন সেইরূপ কি না; এইরূপেই আমরা গৌতমকে জানিতে পারিব।”

অম্বট্ঠের বুদ্ধের নিকট গমন
২৫৮. “কিন্তু, ব্রাহ্মণ, আমি কীরূপে জানিব যে গৌতমের সম্বন্ধে যে যশোগীতি বিস্তৃত হইয়াছে, উহা যথার্থ কি না, তিনি যেইরূপে ঘোষিত হইয়াছেন সেইরূপ কি না?”

“বৎস, অম্বট্ঠ, আমাদিগের মন্ত্রসমূহে দ্বাত্রিংশ মহাপুরুষ লক্ষণপ্রাপ্ত হওয়া যায়, ওই লক্ষণ-সমন্বিত মহাপুরুষের মাত্র দুই প্রকার গতি, অন্য নাই। গৃহবাসী হইলে তিনি রাজচক্রবর্তী, ধার্মিক, ধর্মরাজ, চতুরন্তবিজেতা, প্রজাবর্গের নিরাপত্তাপ্রাপ্ত, সপ্তরত্ন-সমন্বিত। এই সকল তাঁহার সপ্তরত্ন; যথা : চক্ররত্ন, হস্তীরত্ন, অশ্বরত্ন, মনিরত্ন, স্ত্রীরত্ন, গৃহপতি রত্ন এবং সপ্তরত্নস্বরূপ মন্ত্রীরত্ন। তাঁহার সহস্রাধিক পুত্র সাহসী, বীরোপম, শত্রুসেনামর্দন; তিনি সসাগরা পৃথিবী বিনাদণ্ডে ও বিনা অস্ত্রে, মাত্র ধর্মের দ্বারা জয় করিয়া বাস করেন। যদি তিনি গৃহত্যাগ করিয়া প্রব্রজ্যা অবলম্বন করেন, তিনি পৃথিবীতে আবরণমুক্ত সম্যকসম্বুদ্ধ অর্হত্ত্বপদ প্রাপ্ত হন। বৎস অম্বট্ঠ, আমি মন্ত্রদাতা, তুমি মন্ত্রর গ্রহীতা।”

২৫৯. অম্বট্ঠ, প্রত্যুত্তরে “উত্তম” বলিয়া আসন হইতে উত্থান করিয়া ব্রাহ্মণ পৌঙ্করসাতিকে অভিবাদন ও প্রদক্ষিণপূর্বক বড়বা-রথে আরোহণপূর্বক বহুসংখ্যক যুবকের সহিত ইচ্ছানঙ্কল অরণ্যে গমন করিলেন। যতদূর যানভূমি ততদূর যানে গমন করিয়া পরে পদব্রজে আরামে প্রবেশ করিলেন।

ওই সময়ে বহুসংখ্যক ভিক্ষু উন্মুক্ত স্থানে পদচারণা করিতেছিলেন। অম্বট্ঠ ওই সকল ভিক্ষুদিগের নিকটে গমন করিয়া বলিলেন, “পূজনীয় গৌতম এক্ষণে কোথায় অবস্থান করিতেছেন? আমরা তাঁহার দর্শনের নিমিত্ত এই স্থানে আগত হইয়াছি।”

২৬০. তদনন্তর ভিক্ষুগণ চিন্তা করিলেন, “এই যুবক অম্বট্ঠ প্রসিদ্ধ বংশজাত এবং বিখ্যাত ব্রাহ্মণ পৌঙ্করসাতির অন্তেবাসী। এবম্বিধ কুলপুত্রের সহিত বাক্য বিনিময় ভগবানের অরুচিকর হইবে না।” তাঁহারা অম্বট্ঠকে বলিলেন, “ওই রুদ্ধদ্বার বিহার, ওই স্থানে নিঃশব্দে ধীর পদবিক্ষেপে গমনপূর্বক অলিন্দে প্রবেশ করিয়া কাশির শব্দ করিবে, পরে অর্গলে আঘাত করিবে। ভগবান তোমার জন্য দ্বার খুলিয়া দিবেন।”

২৬১. অনন্তর অম্বট্ঠ নিঃশব্দে রুদ্ধদ্বার বিহারে গমনপূর্বক ধীর পদবিক্ষেপে অলিন্দে প্রবেশ করিলেন এবং কাশির শব্দ করিয়া অর্গলে আঘাত করিলেন। ভগবান দ্বার খুলিয়া দিলেন, অম্বট্ঠ ভিতরে প্রবেশ করিলেন। সঙ্গী যুবকগণও ভিতের প্রবেশ করিয়া ভগবানের সহিত প্রীত্যালাপব্যঞ্জক বাক্যের বিনিময়ান্তে এক প্রান্তে উপবিষ্ট হইলেন। কিন্তু অম্বট্ঠ চঙ্ক্রমণ করিতে করিতেও উপবিষ্ট ভগবানের সহিত স্বল্পমাত্রায় বাক্যালাপ করিলেন এবং স্থিত হইয়াও ওইরূপ করিলেন।

২৬২. তৎপরে ভগবান অম্বট্ঠকে বলিলেন, “অম্বট্ঠ, তুমি কি এইরূপেই বৃদ্ধ, অতিবৃদ্ধ ব্রাহ্মণ আচার্য-প্রাচার্যগণের সহিত বাক্যালাপ করিয়া থাক যেরূপ আমি উপবিষ্ট হইলেও তুমি চলিতে চলিতে এবং স্থিত হইয়া আমার সহিত করিতেছ?”

২৬৩. “না, গৌতম। যে ব্রাহ্মণ চলিতেছেন, চলিতে চলিতে তাঁহার সহিত বাক্যালাপ বিধেয়; যে ব্রাহ্মণ স্থিত, স্থিত হইয়া তাঁহার সহিত বাক্যালাপ বিধেয়; যে ব্রাহ্মণ উপবিষ্ট, উপবিষ্ট হইয়া তাঁহার সহিত বাক্যালাপ বিধেয়। যে ব্রাহ্মণ শায়িত, শায়িত হইয়া তাঁহার সহিত বাক্যালাপ বিধেয়। কিন্তু গৌতম, যাহারা মুণ্ডিত-মস্তক, কৃত্রিম শ্রমণ, ইভ্য (নিচ) কৃষ্ণকায়, ব্রহ্মার পাদ হইতে উৎপন্ন, তাহাদের সহিত আমার এইরূপই বাক্যালাপ হয় যেরূপ গৌতমের সহিত হইল।”

“কিন্তু, অম্বট্ঠ, তুমি অর্থীরূপে এইস্থানে আগত, যে অভীষ্ট লইয়া তুমি আসিয়াছ উহাতেই উত্তমরূপে মনঃসংযোগ করো। অম্বট্ঠ অশিক্ষিত, তথাপি যে তিনি শিক্ষাভিমানী শিক্ষার অভাবই তাহার কারণ, তদ্ভিন্ন অন্য কী কারণ থাকিতে পারে?”

২৬৪. অম্বট্ঠ ভগবান কর্তৃক অশিক্ষিত উক্ত হইয়া কুপিত ও অসন্তুষ্ট হইলেন; “আমি শ্রমণ গৌতমের বিরাগভাজন” ইহা চিন্তা করিয়া তিনি ভগবানের প্রতি ঘৃণা প্রকাশ করিয়া, তাঁহাকে বিদ্রুপ করিয়া, তাঁহার নিন্দাবাদ করিয়া বলিলেন, “হে গৌতম, শাক্যজাতি কোপনস্বভাব, পুরুষভাষী, অব্যবস্থিতচিত্ত এবং দুর্দান্ত। ওই নীচ জাতি ব্রাহ্মণের সৎকার করে না, ব্রাহ্মণের গুরুত্ব স্বীকার করে না; ব্রাহ্মণকে সম্মান করে না, পূজা করে না, সম্ভ্রম করে না। এইরূপ ব্যবহার অযোগ্য, বিসদৃশ।” এইরূপে শাক্যদিগকে নীচ আখ্যা দিয়া অম্বট্ঠের প্রথম আক্রমণ হইল।

২৬৫. অম্বট্ঠ, শাক্যগণ তোমার নিকট কীরূপে অপরাধী?”

গৌতম, একদা ব্রাহ্মণ পৌঙ্করসাতির কোনো কার্যোপলক্ষে আমি কপিলবাস্তু গমন করিয়াছিলাম। এবং তত্রস্থ শাক্যদিগের মন্ত্রণাগৃহে উপনীত হইয়াছিলাম। ওই সময়ে বহু শাক্য এবং শাক্য কুমারগণ মন্ত্রণাগৃহে উচ্চাসনে উপবিষ্ট ছিলেন। তাঁহারা পরস্পর পরস্পরের দেহে অঙ্গুলি সঞ্চালনপূর্বক হাস্য-কৌতুকে রত ছিলেন। আমার ধারণা তাঁহারা নিঃসন্দেহ আমাকেই লক্ষ করিয়া ওইরূপ করিতেছিলেন। তাঁহারা কেহই আমাকে একখানি আসন পর্যন্ত দান করেন নাই। হে গৌতম, শাক্যগণ স্বয়ং নীচ, নীচ সমান হইয়াও তাঁহাদের ব্রাহ্মণের সৎকারে, ব্রাহ্মণের গুরুত্ব স্বীকারে, ব্রাহ্মণের সম্মানে, ব্রাহ্মণের পূজায় এবং ব্রাহ্মণের সম্ভ্রমকরণে বিরতি অযোগ্য, বিসদৃশ।” এইরূপে শাক্যদিগকে নীচ আখ্যা দিয়া অম্বট্ঠের দ্বিতীয় আক্রমণ হইল।

২৬৬. “অম্বট্ঠ, তিতির পক্ষীগণও আপন নীড়ে স্বচ্ছন্দে আলাপ করে, সেইরূপ কপিলবাস্তুও শাক্যদিগের আপন স্থান। এই সামান্য বিষয়ের জন্য ক্রোধপরবশ হওয়া তোমার উচিত নয়।”

“হে গৌতম, “বর্ণ চতুর্বিধ-ক্ষত্রিয়, ব্রাহ্মণ, বৈশ্য এবং শূদ্র। এই চতুর্বর্ণের মধ্যে ক্ষত্রিয়, বৈশ্য এবং শূদ্ররূপ ত্রিবর্ণ অবশ্যই ব্রাহ্মণের পরিচারক। হে গৌতম, শাক্যগণ স্বয়ং নিচ... বিসদৃশ,” এইরূপে শাক্যদিগকে নীচ আখ্যা দিয়া অম্বট্ঠের তৃতীয় আক্রমণ হইল।

২৬৭. তৎপরে ভগবান এইরূপ চিন্তা করিলেন, “এই অম্বট্ঠ শাক্যদিগকে নীচ আখ্যা দ্বারা অতিশয় নিগৃহীত করিতেছে। আমি তাহাকে তাহার গোত্র জিজ্ঞাসা করিব।” তদনন্তর ভগবান অম্বট্ঠকে বলিলেন, “অম্বট্ঠ, তোমার গোত্র কী?”

“হে গৌতম, আমি “কহ্নায়ন” গোত্র।”

“অম্বট্ঠ, তোমার মাতাপিতার পুরাতন নামগোত্র অনুসরণ করিলে শাক্যেরা তোমার আর্যপুত্র হয়, তুমি শাক্যদিগের দাসীপুত্র হও। শাক্যগণ রাজা ইক্ষাকুকে পিতামহরূপে গ্রহণ করেন। অম্বট্ঠ, পূর্বকালে ইক্ষাকু প্রিয়া মনোহারিণী মহিষীর পুত্রকে রাজ্যের উত্তরাধিকারী করিবার অভিপ্রায়ে জ্যেষ্ঠ কুমারগণকে রাষ্ট্র হইতে নির্বাসিত করিয়াছিলেন; তাহাদের নাম-ওক্কামুখ, করণ্ডু, হত্থিনিক এবং সিনিপুর। তাহারা রাজ্য হইতে নির্বাসিত হইয়া হিমালয়ের পার্শ্বদেশে এক পুষ্করিণীর তীরে যেখানে এক বিশাল শাকবৃক্ষ ছিল সেইস্থানে বাস করিয়াছিল। তাহারা জাতির বিশুদ্ধতা রক্ষার জন্য স্বীয় ভগ্নীগণের সহিত পরিণয়সূত্রে আবদ্ধ হইয়াছিল।

একদিন রাজা ইক্ষাকু অমাত্য পরিষদবর্গকে জিজ্ঞাসা করিলেন, “কুমারগণ, এক্ষণে কোথায়?”

“দেব, হিমালয়ের পার্শ্বদেশে এক পুষ্করিণীর তীরে যেখানে এক বিশাল শাকবৃক্ষ আছে সেইস্থানে কুমারগণ এক্ষণে অবস্থিতি করিতেছেন। তাঁহারা জাতির বিশুদ্ধতা রক্ষার জন্য স্বীয় ভগ্নীগণের সহিত পরিণয়সূত্রে আবদ্ধ হইয়াছেন।”

“ইহা শুনিয়া রাজা ইক্ষাকুর মুখ হইতে প্রশংসার উচ্ছ্বাস নির্গত হইল, “কুমারগণ সত্যই শাক্য, তাহারা পরম শাক্য।”

কৃষ্ণের জন্ম
“অম্বট্ঠ, উহা হইতেই শাক্য নামের উৎপত্তি হইয়াছে। তিনিই শাক্যদিগের পূর্বপুরুষ। কিন্তু রাজা ইক্ষাকুর দিশা নাম্নী এক দাসী ছিল। সে কৃষ্ণবর্ণ সন্তান প্রসব করিয়াছিল। ভূমিষ্ঠ হইয়া কৃষ্ণকায় সন্তান বলিল, “মা, আমাকে ধৌত করো, স্নাত করো, এই অশুচি হইতে আমাকে মুক্ত করো, ইহা করিলে আমি তোমার উপকারকরণে সক্ষম হইব।” অম্বট্ঠ, এক্ষণে যেরূপ মনুষ্য পিশাচকে পিশাচ বলিয়া জানে, সেইরূপ ওই সময় তাহারা পিশাচকে কৃষ্ণ অভিহিত করিত। তাহারা বলিল, “ভূমিষ্ঠ হইয়াই ইহার বাক্যস্ফুরণ হইয়াছে, ইহা কৃষ্ণবর্ণ, ইহা পিশাচ।” ওই সময় হইতেই কহ্নায়নদিগের উৎপত্তি। সে-ই কহ্নায়নদিগের পূর্বপুরুষ। অম্বট্ঠ এইরূপে তোমার মাতাপিতার পুরাতন নামগোত্র অনুসরণ করিলে শাক্যগণ তাহাদের প্রভু হয়, তুমি শাক্যদিগের দাসীপুত্র হও।”

২৬৮. এইরূপ কথিত হইলে তরুণ ব্রাহ্মণগণ ভগবানকে বলিলেন, “পূজ্য গৌতম, আপনি দাসীপুত্ররূপ কঠিন অপবাদ দ্বারা অম্বট্ঠকে নিগৃহীত করিবেন না, অম্বট্ঠ সুজাত, কুলপুত্র, বহুশ্রুত, সুভাষ, পণ্ডিত; তিনি এই বিষয়ে গৌতমকে প্রত্যুত্তর দানে সক্ষম।”

২৬৯. ভগবান ওই তরুণদিগকে বলিলেন, “যদি তোমরা মনে করো “অম্বট্ঠ দুর্জাত, অকুলপুত্র, অল্পশ্রুত, দুর্ভাষ, দুষ্প্রাজ্ঞ, শ্রমণ গৌতমকে এই বিষয়ে প্রত্যুত্তর দানে অক্ষম”, তাহা হইলে অম্বট্ঠ ক্ষান্ত হউক, তোমরাই আমার সহিত বিচারে প্রবৃত্ত হও। কিন্তু যদি তোমরা মনে করো, “অম্বট্ঠ সুজাত, কুলপুত্র, বহুশ্রুত, সুভাষ, পণ্ডিত; শ্রমণ গৌতমকে এই বিষয়ে প্রত্যুত্তর দানে সক্ষম”, তাহা হইলে তোমরা ক্ষান্ত হও, অম্বট্ঠই আমার সহিত বিচারে প্রবৃত্ত হউক।”

“হে গৌতম, অম্বট্ঠ সুজাত, কুলপুত্র... সক্ষম। আমরা কিছুই বলিব না। অম্বট্ঠই পূজ্য গৌতমের সহিত এই বিষয়ে বিচার করিবেন।”

২৭০. তৎপরে ভগবান অম্বট্ঠকে এইরূপ বলিলেন, “অম্বট্ঠ, এক্ষণে একটি যুক্তিসঙ্গত প্রশ্ন আসিতেছে, অনিচ্ছা সত্ত্বেও তোমাকে উহার উত্তর দিতে হইবে। যদি না দাও, অথবা বিক্ষেপের আশ্রয় লও,[99] অথবা তূষ্ণীম্ভাব অবলম্বন করো, অথবা চলিয়া যাও, তাহা হইলে এই স্থানেই তোমার মস্তক সপ্তধা বিদীর্ণ হইবে।

বজ্রপাণি যক্ষ
অম্বট্ঠ, তুমি কীরূপ মনে করো? কহ্নায়নদিগের উৎপত্তি কিসে হইল, কে তাহাদের পূর্বপুরুষ, ইহা কি বৃদ্ধ-অতিবৃদ্ধ ব্রাহ্মণ আচার্য-প্রাচার্যগণকে বলিতে শুনিয়াছ?”

এইরূপ উক্ত হইলে অম্বট্ঠ মৌন রহিলেন। দ্বিতীয়বার ভগবান অম্বট্ঠকে একই প্রশ্ন করিলেন। দ্বিতীয়বারও অম্বট্ঠ মৌন রহিলেন।

তদনন্তর ভগবান অম্বট্ঠকে বলিলেন, “অম্বট্ঠ, উত্তর দাও, এখন তোমার মৌনাবলম্বনের সময় নয়। যে কেহ তথাগত কর্তৃক তৃতীয়বারও যুক্তিসঙ্গত প্রশ্ন জিজ্ঞাসিত হইয়া উত্তরদানে বিরত হয়, তৎক্ষণাৎ তাহার মস্তক সপ্তধা বিদীর্ণ হয়।”

২৭১. ওই সময় ব্রজপাণি যক্ষ আদীপ্ত, সম্প্রজ্জ্বলিত, জ্যোতিসংযুক্ত লৌহদণ্ড লইয়া আকাশে অম্বট্ঠের শিরোপরি স্থিত হইলেন, “যদি এই অম্বট্ঠ ভগবান কর্তৃক তৃতীয়বারও যুক্তিসঙ্গত প্রশ্ন জিজ্ঞাসিত হইয়া উত্তরদানে বিরত হয়, তাহা হইলে এই স্থানেই তাহার মস্তক সপ্তধা বিদীর্ণ করিব।” বজ্রপাণি যক্ষকে ভগবান এবং অম্বট্ঠ উভয়েই দর্শন করিলেন।

২৭২. অনন্তর ওই দৃশ্য দেখিয়া অম্বট্ঠ ভীত, সংবিগ্ন, লোমহর্ষজাত হইয়া ভগবানের নিকট ত্রাণ ভিক্ষা করিলেন, আশ্রয় ভিক্ষা করিলেন, শরণ ভিক্ষা করিলেন, উপবিষ্ট হইয়া ভগবানকে বলিলেন, “পূজ্য গৌতম কী বলিলেন? পুনরায় বলুন।”

“অম্বট্ঠ, তুমি কীরূপ মনে করো? কহ্নায়নদিগের উৎপত্তি কিসে হইল, কে তাহাদের পূর্বপুরুষ, ইহা কি বৃদ্ধ-অতিবৃদ্ধ-ব্রাহ্মণ আচার্য-প্রাচার্যগণকে বলিতে শুনিয়াছ?”

“পূজ্য গৌতম যেরূপ বলিলেন আমি সেইরূপই শুনিয়াছি; ওইরূপেই কহ্নায়নদিগের উৎপত্তি হইয়াছে, সে-ই কহ্নায়নদিগের পূর্বপুরুষ।

২৭৩. এইরূপ উক্ত হইলে যুবকগণ উন্নাদ, উচ্চশব্দ, মহাশব্দ করিতে আরম্ভ করিল, “অম্বট্ঠ দুর্জাত, অকুলপুত্র, শাক্যদিগের দাসীপুত্র, শাক্যগণ অম্বট্ঠের প্রভু। ধর্মবাদী শ্রমণ গৌতমকে আমরা অশ্রদ্ধেয় মনে করিয়াছিলাম।”

২৭৪. তৎপরে ভগবান চিন্তা করিলেন, “এই তরুণগণ, অম্বট্ঠকে দাসীপুত্ররূপে অভিহিত করিয়া অতিশয় নিগৃহীত করিতেছে, আমি তাহাকে এই নিগ্রহ হইতে মুক্ত করিব।” এইরূপ চিন্তা করিয়া তিনি তাহাদিগকে বলিলেন, “তরুণগণ, তোমরা অম্বট্ঠকে দাসীপুত্র বলিয়া তাঁহার অত্যধিক নিগ্রহ করিও না। সেই কহ্ন[100] মহাঋষি হইয়াছিলেন।

জাতিগর্বের ব্যর্থতা
তিনি দক্ষিণ জনপদে গমনপূর্বক ব্রহ্মমন্ত্র অধ্যয়ন করেন এবং পরে রাজা ইক্ষাকুর নিকট গমন করিয়া তাঁহার ক্ষুদ্ররূপী নামক কন্যার পাণি প্রার্থনা করেন। রাজা ইক্ষাকু “কে রে এই দাসীপুত্র যে আমার ক্ষুদ্ররূপী কন্যার পাণি প্রার্থনা করে?” বলিয়া ক্রুদ্ধ ও অসন্তুষ্ট হইয়া শর সন্ধান করিলেন। কিন্তু তিনি ওই শর নিক্ষেপ করিতেও পারিলেন না, বিযুক্ত করিতেও পারিলেন না। তৎপরে অমাত্য ও পরিষদবর্গ ঋষি কহ্নের নিকট গমন করিয়া বলিলেন :

“ভদন্ত, রাজার মঙ্গল হউক, রাজার মঙ্গল হউক।”

“রাজার মঙ্গল হইবে যদি তিনি অধোদিকে শর নিক্ষেপ করেন, কিন্তু যতদূর রাজার রাজ্য ততদূর পৃথ্বী বিদীর্ণ হইবে।”

“ভদন্ত, রাজার মঙ্গল হউক, জনপদের মঙ্গল হউক।”

“রাজার মঙ্গল হইবে, জনপদের মঙ্গল হইবে, যদি রাজা ঊর্ধ্বে শর নিক্ষেপ করেন, কিন্তু যতদূর রাজার রাজ্য ততদূর সাত বৎসর ধরিয়া বৃষ্টি হইবে না।”

“ভদন্ত, রাজার মঙ্গল হউক, জনপদের মঙ্গল হউক, বারি বর্ষণ হউক।”

“রাজার মঙ্গল হইবে, জনপদের মঙ্গল হইবে, বৃষ্টি হইবে, যদি রাজা জ্যেষ্ঠ কুমারের প্রতি শর নিক্ষেপ করেন, কুমার স্বস্তির সহিত নিরাপদ রহিবেন।”

“হে ব্রাহ্মণগণ, তৎপরে অমাত্যবর্গ ইক্ষাকুর নিকট নিবেদন করিলেন, “রাজা জ্যেষ্ঠ কুমারের প্রতি শর নিক্ষেপ করুন, কুমার স্বস্তির সহিত নিরাপদ রহিবেন।” রাজা ইক্ষাকু জ্যেষ্ঠ কুমারের প্রতি শর নিক্ষেপ করিলেন; কুমার স্বস্তির সহিত নিরাপদে রহিলেন। তদনন্তর রাজা ইক্ষাকু ব্রহ্মদণ্ডভয়ে ভীত হইয়া কন্যা ক্ষুদ্রারূপীকে ঋষির হস্তে সমর্পণ করিলেন। হে ব্রাহ্মণগণ, তোমরা অম্বট্ঠকে দাসীপুত্র বলিয়া তাঁহার অত্যধিক নিগ্রহ করিও না। সেই কহ্ন মহাঋষি ছিলেন।”

২৭৫. তদনন্তর ভগবান অম্বট্ঠকে বলিলেন :

“তুমি কীরূপ মনে করো, অম্বট্ঠ? ক্ষত্রিয় কুমার ব্রাহ্মণ কন্যার সহিত সহবাস করিল। ওই সহবাসের ফলে পুত্র জন্মিল। ক্ষত্রিয় কুমার দ্বারা ব্রাহ্মণ কন্যার জাত পুত্র ব্রাহ্মণদিগের মধ্যে আসন এবং জল পাইবে কি?

“পাইবে, গৌতম।”

“কিন্তু ব্রাহ্মণগণ কি তাহাকে শ্রাদ্ধে, স্থালীপাকে[101], যজ্ঞে কিম্বা ব্রাহ্মণ ভোজনে আহারের জন্য নিমন্ত্রণ করিবে?”

মিশ্র জাতি
“করিবে, গৌতম।”

“কিন্তু ব্রাহ্মণগণ কি তাহাকে মন্ত্রশিক্ষা দিবে অথবা দিবে না?”

“দিবে, গৌতম।”

“কিন্তু ব্রাহ্মণ জাতির মধ্য হইতে স্ত্রী গ্রহণ তাহার পক্ষে কি নিষিদ্ধ, অথবা নহে?”

“নিষিদ্ধ নহে।”

“কিন্তু ক্ষত্রিয়গণ কি তাহাকে ক্ষত্রিয়ের অভিষেকে অভিষিক্ত করিবে?”

“না, তাহা করিবে না।”

“কী কারণে করিবে না?”

“মাতৃপক্ষ হইতে তাহার জাতি বিশুদ্ধ নয়।”

“অম্বট্ঠ, তুমি কীরূপ মনে করো? ব্রাহ্মণকুমার ক্ষত্রিয় কন্যার সহিত সহবাস করিল। ওই সহবাসের ফলে পুত্র জন্মিল। ব্রাহ্মণকুমার দ্বারা ক্ষত্রিয় কন্যার জাত পুত্র ব্রাহ্মণদিগের মধ্যে আসন এবং জল পাইবে কি?”

“পাইবে।”

“কিন্তু ব্রাহ্মণগণ কি তাহাকে শ্রাদ্ধে, স্থালীপাকে, যজ্ঞে কিম্বা ব্রাহ্মণ ভোজনে আহারের জন্য নিমন্ত্রণ করিবে?”

“করিবে।”

“কিন্তু ব্রাহ্মণগণ কি তাহাকে মন্ত্রশিক্ষা দিবে অথবা দিবে না?”

“দিবে।”

“কিন্তু ব্রাহ্মণ জাতির মধ্য হইতে স্ত্রী গ্রহণ তাহার পক্ষে কি নিষিদ্ধ অথবা নহে?”

“নিষিদ্ধ নহে।”

“কিন্তু ক্ষত্রিয়গণ কি তাহাকে ক্ষত্রিয়ের অভিষেকে অভিষিক্ত করিবে?”

“না, তাহা করিবে না।”

“কী কারণে করিবে না?”

“পিতৃপক্ষ হইতে তাহার জাতি বিশুদ্ধ নয়।”

২৭৬. “এইরূপে, অম্বট্ঠ, স্ত্রী কিম্বা পুরুষ উভয় পক্ষ হইতেই ক্ষত্রিয় শ্রেষ্ঠ এবং ব্রাহ্মণ হীন। তুমি কীরূপ মনে করো? যদি ব্রাহ্মণগণ কোনো কারণে অপর এক ব্রাহ্মণের মস্তক মুণ্ডন করিয়া, তাহার মস্তক ভস্মাবৃত করিয়া, তাহাকে রাষ্ট্র কিম্বা নগর হইতে বহিষ্কৃত করে, সে ব্রাহ্মণদিগের মধ্যে আসন এবং জল পাইবে কি?

“পাইবে না, গৌতম।”

“ব্রাহ্মণগণ কি তাহাকে শ্রাদ্ধে, স্থালীপাকে, যজ্ঞে কিম্বা ব্রাহ্মণ ভোজনে আহারের নিমন্ত্রণ করিবে?”

“হে গৌতম, করিবে না।”

“ব্রাহ্মণগণ কি তাহাকে মন্ত্রশিক্ষা দিবে অথবা দিবে না?”

“দিবে না, গৌতম।

“ব্রাহ্মণ জাতির মধ্য হইতে স্ত্রী গ্রহণ তাহার পক্ষে কি নিষিদ্ধ অথবা নহে?”

“উহা নিষিদ্ধ, গৌতম।”

“অম্বট্ঠ, তুমি কীরূপ মনে করো? যদি ক্ষত্রিয়গণ কোনো কারণে অপর এক ক্ষত্রিয়ের মস্তক মুণ্ডন করিয়া, তাহার মস্তক ভস্মাবৃত করিয়া, তাহাকে রাষ্ট্র হইতে কিম্বা নগর হইতে বহিষ্কৃত করে, সে ব্রাহ্মণদিগের মধ্যে আসন এবং জল পাইবে কি?”

“পাইবে, গৌতম।”

“ব্রাহ্মণগণ কি তাহাকে শ্রাদ্ধে, স্থালীপাকে, যজ্ঞে কিম্বা ব্রাহ্মণ ভোজনে আহারের নিমন্ত্রণ করিবে?”

“করিবে।”

“ব্রাহ্মণগণ কি তাহাকে মন্ত্রশিক্ষা দিবে অথবা দিবে না?”

“দিবে, গৌতম।”

“ব্রাহ্মণ জাতির মধ্য হইতে স্ত্রী গ্রহণ তাহার পক্ষে কি নিষিদ্ধ অথবা নহে?”

“নিষিদ্ধ নহে।”

২৭৭. “কিন্তু, অম্বট্ঠ, যদি ক্ষত্রিয়গণ কোনো ক্ষত্রিয়ের মস্তক মুণ্ডন করিয়া, তাহার মস্তক ভস্মাবৃত করিয়া, তাহাকে রাষ্ট্র কিম্বা নগর হইতে বহিষ্কৃত করে, তাহা হইলে উহা তাহার পক্ষে চরম অধঃপতন। এইরূপে, অম্বট্ঠ, ক্ষত্রিয়ের চরম অধঃপতন হইলেও ক্ষত্রিয় শ্রেষ্ঠ এবং ব্রাহ্মণ হীন।

“হে অম্বট্ঠ, ব্রহ্মা সনৎকুমার ও এই গাথায় উচ্চারণ করিয়াছিলেন :

“যাহারা গোত্রসেবী তাহাদের মধ্যে ক্ষত্রিয় শ্রেষ্ঠ,

যিনি বিদ্যাচরণসম্পন্ন, তিনি দেবমনুষ্যের মধ্যে শ্রেষ্ঠ।”

“হে অম্বট্ঠ, ব্রহ্মা সনৎকুমার কর্তৃক গীত সেই গাথা সুগীত, দুর্গীত নহে; সুভাষিত, দুর্ভাষিত নহে; অর্থসংহতি, নিরর্থক নহে। আমিও উহার অনুমোদন করি। আমিও বলি :

“যাহারা গোত্রসেবী তাহাদের মধ্যে ক্ষত্রিয় শ্রেষ্ঠ,

যিনি বিদ্যাচরণসম্পন্ন, তিনি দেবমনুষ্যের মধ্যে শ্রেষ্ঠ।”

প্রথম ভাণবার সমাপ্ত।

জাত্যাভিমান
২৭৮. “হে গৌতম, গাথায় উক্ত সেই আচরণ এবং বিদ্যা কী?” অম্বট্ঠ, যেখানে বিদ্যাচরণ পূর্ণতাপ্রাপ্ত, যেখানে জাতিবাদের স্থান নাই, গোত্রবাদের স্থান নাই, “তুমি আমার যোগ্য অথবা তুমি আমার অযোগ্য” এইরূপ মানবাদের স্থান নাই। অম্বট্ঠ, যেখানে আবাহ কিম্বা বিবাহ কিম্বা আবাহ-বিবাহ হয়, সেখানেই জাতিবাদের উল্লেখ হয়, গোত্রবাদের উল্লেখ হয়, “তুমি আমার যোগ্য অথবা তুমি আমার অযোগ্য” এইরূপ মানবাদের উল্লেখ হয়। অম্বট্ঠ, যাহারাই জাতিবাদ বিনিবদ্ধ, গোত্রবাদ বিনিবদ্ধ অথবা আবাহ বিনিবদ্ধ, তাহারাই অনুত্তর বিদ্যাচরণ হইতে দূরে। অম্বট্ঠ, জাতিবাদ, গোত্রবাদ, মানবাদ এবং আবাহ-বিবাহরূপ বন্ধন পরিহার করিয়াই অনুত্তর বিদ্যাচরণ পূর্ণতাপ্রাপ্ত হয়।”

২৭৯. “হে গৌতম, কী সেই আচরণ, কী সেই বিদ্যা?”

“মহারাজ, মনে করুন জগতে তথাগতের আবির্ভাব হইয়াছে...

[এইস্থানে শ্রামণ্যফল সূত্রের ১৯১ অনুচ্ছেদের ন্যায় পুনরাবৃত্তি হইয়াছে] অম্বট্ঠ, এইরূপে ভিক্ষু শীলসম্পন্ন হন।

[তৎপরে ব্রহ্মজাল সূত্রের ৮-২৭ নং পদচ্ছেদে উক্ত শীলসমূহ উল্লিখিত হইয়াছে, বর্ণিত প্রত্যেক শীলের শেষে “এইরূপে শীলসম্পত্তি হয়” পাঠ করিতে হইবে। তৎপরে শ্রামণ্যফল সূত্রের ১৯৪-২১২ নং পদচ্ছেদে উক্ত আচরণসমূহ উল্লিখিত হইয়াছে, বর্ণিত প্রত্যেক আচরণের শেষে “এইরূপে শীলসম্পত্তি হয়” পাঠ করিতে হইবে। তৎপরে শ্রামণ্যফল সূত্রের ২২৬-২৩৩ নং পদচ্ছেদে উক্ত চারি ধ্যান উল্লিখিত হইয়াছে, বর্ণিত প্রত্যেক ধ্যানের শেষে “এইরূপে আচরণসম্পত্তি হয়” পাঠ করিতে হইবে।] অম্বট্ঠ ইহাই আচরণ সম্পত্তি।

[তৎপরে শ্রামণ্যফল সূত্রের ২৩৬-২৪৯ নং পদচ্ছেদসমূহে উক্ত জ্ঞানদর্শন, মনোময় কায়, ঋদ্ধি, দিব্যশ্রোত্র, চেতপর্যায় জ্ঞান, পূর্বজন্মানুস্মৃতি, দিব্যচক্ষু এবং আসবক্ষয় উল্লিখিত হইয়াছে, বর্ণিত প্রত্যেক বিষয়ের শেষে “ইহাই বিদ্যাসম্পত্তি” পাঠ করিতে হইবে।] অম্বট্ঠ, ইহাই বিদ্যা।

তপশ্চর্যা
“অম্বট্ঠ, এই ভিক্ষুই বিদ্যাসম্পন্ন, আচরণসম্পন্ন, বিদ্যাচরণসম্পন্ন হন। অম্বট্ঠ, এই বিদ্যাসম্পদা, এই চরণসম্পদা অপেক্ষা উৎকৃষ্টতর, মধুরতর অপর কোনো বিদ্যাচরণ-সম্পদা নাই।

২৮০. “অম্বট্ঠ, এই অনুত্তর বিদ্যাচরণ-সম্পদার চারিটি বিঘ্ন আছে। ওই চারি বিঘ্ন কী কী? অম্বট্ঠ, কোনো শ্রমণ অথবা ব্রাহ্মণ এই অনুত্তর বিদ্যাচরণ-সম্পদাসম্পন্ন না হইয়া অরণি, কমণ্ডলু, সূচী ইত্যাদি তাপসের ব্যবহার্য দ্রব্যাদি বহন করিয়া “ফলাহারী হইব” এই সংকল্পে দূর বনে প্রবেশ করিলে তিনি নিঃসন্দেহ বিদ্যাচরণসম্পন্নের পরিচারক হইবার যোগ্য প্রমাণিত হন। অম্বট্ঠ, ইহাই সেই অনুত্তর বিদ্যাচরণ-সম্পদার প্রথম বিঘ্ন।

“পুনশ্চ, অম্বট্ঠ, কোনো শ্রমণ অথবা ব্রাহ্মণ এই অনুত্তর বিদ্যাচরণ-সম্পদাসম্পন্ন না হইয়া, ফলাহার ব্রত উদ্‌যাপন না করিয়া, কুদাল ও পিটক গ্রহণপূর্বক “কন্দ মূলফলাহারী হইব” এই সংকল্পে দূর বনে প্রবেশ করিলে তিনি নিঃসন্দেহ বিদ্যাচরণসম্পন্নের পরিচারক হইবার যোগ্য প্রমাণিত হন। অম্বট্ঠ, ইহাই সেই অনুত্তর বিদ্যাচরণ-সম্পদার দ্বিতীয় বিঘ্ন।

“পুনশ্চ, অম্বট্ঠ, কোনো শ্রমণ অথবা ব্রাহ্মণ এই অনুত্তর বিদ্যাচরণ-সম্পদা সম্পন্ন না হইয়া, ফলাহার ব্রত, কন্দমূল ফলাহার ব্রত, উদ্‌যাপন না করিয়া, নিকটস্থ গ্রাম কিম্বা নিগমে অগ্নিশালা নির্মাণ করিয়া অগ্নির পরিচর্যায় নিযুক্ত হইলে তিনি নিঃসন্দেহ বিদ্যাচরণসম্পন্নের পরিচারক হইবার যোগ্য প্রমাণিত হন। অম্বট্ঠ, ইহাই সেই অনুত্তর বিদ্যাচরণ-সম্পদার তৃতীয় বিঘ্ন।

“পুনশ্চ, অম্বট্ঠ, কোনো শ্রমণ অথবা ব্রাহ্মণ এই অনুত্তর বিদ্যাচরণ-সম্পদাসম্পন্ন না হইয়া, ফলাহার ব্রত, কন্দমূল ফলাহার ব্রত, অগ্নি পরিচর্যা ব্রত, উদ্‌যাপন না করিয়া চতুর্মহাপথের সম্মিলন স্থলে চতুর্দ্বার আগার নির্মাণ করিয়া “এই স্থানে চতুর্দিক হইতে আগত শ্রমণ বা ব্রাহ্মণকে আমি যথাশক্তি যথাবল পূজা করিব” এই সংকল্পে অবস্থান করিলে, তিনি নিঃসন্দেহ বিদ্যাচরণসম্পন্নের পরিচারক হইবার যোগ্য প্রমাণিত হন। অম্বট্ঠ, ইহাই সেই অনুত্তর বিদ্যাচরণ-সম্পদার চতুর্থ বিঘ্ন।

“অম্বট্ঠ, সেই অনুত্তর বিদ্যাচরণ-সম্পদার ইহাই চতুবির্ধ বিঘ্ন।

২৮১. “অম্বট্ঠ, তুমি কীরূপ মনে করো? তুমি কি আচার্যের সহিত এই অনুত্তর বিদ্যাচরণ-সম্পদা লাভ করিয়াছ।”

“না, গৌতম। কোথায় আচার্য সহিত আমি, আর কোথায় অনুত্তর বিদ্যাচরণ-সম্পদা! হে গৌতম, আমি আচার্য সহিত অনুত্তর বিদ্যাচরণ-সম্পদা হইতে দূরে।”

“অম্বট্ঠ, তুমি কীরূপ মনে করো? তুমি কি এই অনুত্তর বিদ্যাচরণ-সম্পদাসম্পন্ন না হইয়া কমণ্ডলু ইত্যাদি তাপসের ব্যবহার্য দ্রব্যাদি বহন করিয়া আচার্য সহিত “ফলাহারী হইব” এই সংকল্পে দূর বনে প্রবেশ করো?”

“না, গৌতম।”

অম্বট্ঠ, তুমি কীরূপ মনে করো? তুমি কি এই অনুত্তর বিদ্যাচরণ-সম্পদাসম্পন্ন না হইয়া, ফলাহার ব্রত উদযাপন না করিয়া, কন্দমূল ফলাহার ব্রত উদ্‌যাপন না করিয়া, নিকটস্থ গ্রাম কিম্বা নিগমে অগ্নিশালা নির্মাণ করিয়া আচার্য সহিত অগ্নির পরিচর্যায় নিযুক্ত হও?

“না, গৌতম।”

“অম্বট্ঠ, তুমি কীরূপ মনে করো? তুমি কি এই অনুত্তর বিদ্যাচরণ-সম্পদাসম্পন্ন না হইয়া, ফলাহার ব্রত উদযাপন না করিয়া, কুদাল ও পিকট গ্রহণপূর্বক “আচার্য সহিত কন্দমূল ফলাহারী হইব” এই সংকল্পে দূর বনে প্রবেশ করো?”

“না, গৌতম।”

“অম্বট্ঠ, তুমি কীরূপ মনে করো? তুমি কি এই অনুত্তর বিদ্যাচরণ-সম্পদাসম্পন্ন না হইয়া, ফলাহার ব্রত, কন্দমূল ফলাহার ব্রত, অগ্নিপরিচর্যা ব্রত উদযাপন না করিয়া, চতুর্মহাপথের সম্মিলন স্থলে চতুর্দ্বার আগার নির্মাণ করিয়া “এই স্থানে চতুর্দিক হইতে আগত শ্রমণ ও ব্রাহ্মণকে আমি যথাশক্তি যথাবল পূজা করিব” এই সংকল্পে আচার্য সহিত অবস্থান করো?”

“না, গৌতম।”

২৮২. “অম্বট্ঠ, এইরূপে তুমি আচার্য সহিত এই অনুত্তর বিদ্যাচরণ-সম্পদাহীন, এই অনুত্তর বিদ্যাচরণ-সম্পদার যে চারি বিঘ্ন আছে, আচার্য সহিত উহাদেরও জ্ঞানহীন। তোমার আচার্য ব্রাহ্মণ পৌঙ্করসাতি বলিয়াছেন :

“কোথায় মুণ্ডিত মস্তক, নীচ, কৃষ্ণকায়, ব্রহ্মার পাদ হইতে জাত শ্রমণাধম, আর কোথায় তাহাদের ত্রিবেদজ্ঞ ব্রাহ্মণদিগের সহিত বাক্যালাপ!” অথচ তিনি স্বয়ং অপায়গ্রস্ত এবং অকৃতকর্তব্য। অম্বট্ঠ, দেখ, আচার্য ব্রাহ্মণ পৌঙ্করসাতি তোমার প্রতি কতদূর অন্যায় করিয়াছেন।

২৮৩. “অম্বট্ঠ, ব্রাহ্মণ পৌঙ্করসাতি রাজা প্রসেনজিৎ প্রদত্ত দান উপভোগ করেন। তাঁহার কোশলরাজ প্রসেনজিতের সম্মুখে উপস্থিত হইবারও অনুমতি নাই। এমনকি রাজা যখন তাঁহার সহিত মন্ত্রণা করেন তখনো তাঁহাকে যবনিকার অন্তরালে থাকিতে হয়। অম্বট্ঠ, পৌঙ্করসাতি যাঁহার ধর্মানুমোদিত বিশুদ্ধ দান গ্রহণ করেন সেই কোশলরাজ প্রসেনজিৎ কী হেতু তাঁহাকে সম্মুখে উপস্থিত হইবার অনুমতি দেন না? অম্বট্ঠ, দেখ, আচার্য ব্রাহ্মণ পৌঙ্করসাতি তোমার প্রতি কতদূর অন্যায় করিয়াছেন।

ব্রাহ্মণদিগের পূর্বজ ঋষিগণ
২৮৪. “অম্বট্ঠ, তুমি কী মনে করো? কোশলরাজ প্রসেনজিৎ হস্তী কিম্বা অশ্বপৃষ্ঠে উপবিষ্ট হইয়া অথবা রথোপরি দণ্ডায়মান হইয়া উচ্চ কর্মচারী কিম্বা রাজন্যবর্গের সহিত কোনো বিষয়ে মন্ত্রণা করিলেন, পরে তিনি স্থান ত্যাগ করিয়া এক প্রান্তে দণ্ডায়মান হইলেন। যদি কোনো শূদ্র অথবা শূদ্রের দাস ঐস্থানে আসিয়া ও দণ্ডায়মান হইয়া তাঁহার ন্যায় মন্ত্রণা করে এবং কহে, “রাজা প্রসেনজিৎ এইরূপ বলিয়াছেন”, তাহা হইলে, যদিও সে রাজবাক্যেরই আবৃত্তি করিল কিম্বা রাজারই ন্যায় মন্ত্রণা করিল, সে কি ওইরূপে রাজা অথবা রাজ-অমাত্য হইবে?”

“না, গৌতম, তাহা হইবে না।”

২৮৫. “অম্বট্ঠ, এই প্রকার যাঁহারা ব্রাহ্মণদিগের পূর্বজ ঋষি মন্ত্রকর্তা, মন্ত্রপ্রবক্তা ছিলেন, যাঁহাদিগের গীত, প্রোক্ত, সমীহিত, পুরাতন মন্ত্র এক্ষণে ব্রাহ্মণগণ কর্তৃক অনুগীত, অনুভাষিত, পুনঃপুন আবৃত হয়; যথা : অষ্টক, বামক, বামদেব, বিশ্বমিত্র, যমদগ্নি, অঙ্গিরা, ভরদ্বাজ, বশিষ্ঠ, কাশ্যপ, ভৃগু-“আমি আচার্য সহিত তাঁহাদের মন্ত্র অধ্যয়ন করি” মাত্র ইহা বলিয়া যে তুমি ঋষি হইবে কিম্বা ঋষিত্বের মার্গে আরূঢ় হইবে তাহা সম্ভব নয়।

২৮৬. “অম্বট্ঠ, তুমি কী মনে করো? তুমি বৃদ্ধ, অতিবৃদ্ধ ব্রাহ্মণ আচার্য প্রাচার্যগণকে কি বলিতে শুনিয়াছ? যাঁহারা ব্রাহ্মণদিগের পূর্বজ ঋষি মন্ত্রকর্তা... ভৃগু, তাঁহারা কি সুস্নাত, সুবিলিপ্ত, সুবিন্যস্ত কেশশ্মশ্রু, মণিকুণ্ডলাভরণযুক্ত, শ্বেতবস্ত্র পরিহিত, পঞ্চকাম ভোগে লিপ্ত ও যুক্ত হইয়া আনন্দানুভব করিতেন, যেরূপ এক্ষণে তুমি এবং তোমার আচার্য করিতেছ?”

“না, গৌতম, তাহা নয়।”

“তাঁহারা কি কৃষ্ণ কণিকা শূন্যশালী অন্ন অনেক প্রকার সূপ-ব্যঞ্জনের সহিত উপভোগ করিতেন, যেরূপ তুমি এবং তোমার আচার্য এক্ষণে করিয়া থাক?”

“না, গৌতম।”

“তাঁহারা কি বিন্যস্তবাল বড়বা-রথে আরোহণ করিয়া দীর্ঘ প্রতোদ-যষ্টি দ্বারা বাহনকে প্রহার করিতে করিতে বিচরণ করিতেন, যেরূপ তুমি এবং তোমার আচার্য এক্ষণে করিয়া থাক?”

“না, গৌতম।”

“তাঁহারা কি কিঙ্কিণী পরিহিত নারীগণ দ্বারা সেবিত হইতেন, যেরূপ এক্ষণে তুমি এবং তোমার আচার্য হইয়া থাক?”

“না, গৌতম।”

“তাঁহারা কি পরিখা-বেষ্টিত, পরিঘ-বদ্ধ নগরদুর্গে অবস্থান করিয়া দীর্ঘ অসিবদ্ধ পুরুষগণ কর্তৃক রক্ষিত হইতেন, যেরূপ তুমি এবং তোমার আচার্য এক্ষণে হইয়া থাক?”

“না, গৌতম।”

“এইরূপে, অম্বট্ঠ, তুমি ঋষিও নহ, আচার্যের সহিত ঋষিত্বের মার্গেও আরূঢ় নহ। অম্বট্ঠ, আমার সম্বন্ধে তোমার কোনো প্রকার সংশয় বা দ্বিধা থাকিলে তুমি প্রশ্ন করো, আমি উত্তর দ্বারা উহা দূর করিব।”

অম্বট্ঠের প্রত্যাবর্তন
২৮৭. অনন্তর ভগবান বিহার হইতে নিষ্ক্রান্ত হইয়া চঙ্ক্রমণে নিরত হইলেন। অম্বট্ঠও ওইরূপ করিলেন। অম্বট্ঠ ভগবানের পশ্চাদ্বর্তী হইয়া চঙ্ক্রমণ করিতে করিতে ভগবানের দেহে দ্বাত্রিংশ মহাপুরুষ লক্ষণ অনুসন্ধান করিলেন। তিনি দেখিলেন যে ভগবানের দেহে মাত্র দুইটি ব্যতীত অপর সমস্ত লক্ষণই বিদ্যমান। দুইটি লক্ষণ সম্বন্ধে তাঁহার সংশয় ও দ্বিধা হইল, তিনি নিশ্চিত হইতে পারিলেন না, সন্তুষ্টি লাভ করিলেন না-কোষ-রক্ষিত গুপ্তেন্দ্রিয় এবং বৃহৎ জিহ্বা।

২৮৮. তৎপরে ভগবান চিন্তা করিলেন, “অম্বট্ঠ আমার দেহে দ্বাত্রিংশ মহাপুরুষ লক্ষণের দুইটি ব্যতীত অপর সকলগুলিই দেখিতেছে; দুইটির সম্বন্ধে তাহার সংশয় ও দ্বিধা উপস্থিত হইয়াছে, সে নিশ্চিত ও সন্তুষ্ট হইতেছে না-কোষ-রক্ষিত গুপ্তেন্দ্রিয় এবং বৃহৎ জিহ্বা।

তদনন্তর ভগবান এরূপভাবে স্বীয় অলৌকিক ক্ষমতার পরিচালনা করিলেন যে অম্বট্ঠ ভগবানের কোষ-রক্ষিত গুপ্তেন্দ্রিয় দর্শন করিলেন। তৎপরে ভগবান জিহ্বা নিঃসৃত করিয়া উভয় কর্ণ ও উভয় নাসাবিবর স্পর্শ করিলেন, সমুদয় ললাটদেশ জিহ্বাচ্ছাদিত করিলেন।

তৎপরে অম্বট্ঠ “শ্রমণ গৌতমের দেহে দ্বাত্রিংশ মহাপুরুষ লক্ষণ পরিপূর্ণরূপে বিদ্যমান, অপরিপূর্ণরূপে নহে”, এইরূপ চিন্তা করিয়া ভগবানকে বলিলেন :

“তাহা হইলে, গৌতম, আমরা এখন যাই, আমাদের বহু কৃত্য বহু করণীয় আছে।”

“অম্বট্ঠ, তোমার যেরূপ অভিরুচি।”

তৎপরে অম্বট্ঠ বড়বা-রথে আরোহণ করিয়া প্রস্থান করিলেন।

২৮৯. ওই সময় ব্রাহ্মণ পৌঙ্করসাতি উক্কট্ঠা হইতে নিষ্ক্রান্ত হইয়া বহুসংখ্যক ব্রাহ্মণের সহিত স্বীয় আরামে উপবিষ্ট হইয়া অম্বট্ঠের প্রতীক্ষা করিতেছিলেন। অতঃপর অম্বট্ঠ আরামে উপস্থিত হইলেন। যতদূর যানোপযুক্ত ভূমি ততদূর যানে গমন করিয়া পরে যান হইতে অবরোহণপূর্বক তিনি ব্রাহ্মণ পৌঙ্করসাতির নিকট গমন করিলেন এবং তাঁহাকে অভিবাদনান্তে এক প্রান্তে উপবিষ্ট হইলেন।

২৯০. অম্বট্ঠ আসন গ্রহণ করিলে ব্রাহ্মণ পৌঙ্করসাতি তাঁহাকে বলিলেন :

“তাত অম্বট্ঠ, তুমি ভগবান গৌতমের সহিত সাক্ষাৎ করিয়াছ?”

“ভগবান গৌতমের সঙ্গে আমাদের সাক্ষাৎ হইয়াছে।

“ভগবান গৌতমের সম্বন্ধে যে যশ বিস্তৃতি লাভ করিয়াছে তাহা সত্যমূল, অসত্যমূল নহে? তিনি কি তাদৃশ, অন্য প্রকার নহেন?”

“ভগবান গৌতমের সম্বন্ধে যে যশ বিস্তৃতি লাভ করিয়াছে তাহা সত্যমূল, অসত্যমূল নহে। তিনি তাদৃশ, অন্য প্রকার নহেন। তাঁহার দেহে দ্বাত্রিংশ মহাপুরুষ লক্ষণ পরিপূর্ণরূপে বিদ্যমান, অপরিপূর্ণরূপে নহে।

“বৎস অম্বট্ঠ, শ্রমণ গৌতমের সহিত তোমার বাক্যালাপ হইয়াছিল?”

“হইয়াছিল।”

পৌঙ্করসাতির ভগবানের সহিত সাক্ষাৎ

কীরূপ বাক্যালাপ হইয়াছিল?

তৎপরে অম্বট্ঠ ভগবানের সহিত তাঁহার যেরূপ বাক্যালাপ হইয়াছিল তৎসমস্ত ব্রাহ্মণ পৌঙ্করসাতির নিকট নিবেদন করিলেন।

২৯১. তৎপরে পৌঙ্করসাতি অম্বট্ঠকে বলিলেন, “এই তোমার পাণ্ডিত্য, এই তোমার বহুশ্রুতি, এই তোমার ত্রিবিদ্যা! যে পুরুষ এই প্রকারে স্বকর্তব্য সম্পাদন করে, মৃত্যুর পর দেহের বিনাশে সে অপায় দুর্গতি বিনিপাত নরকে উৎপন্ন হয়। অম্বট্ঠ, তুমি যেরূপ ভগবান গৌতমকে আঘাত করিয়া কথা বলিয়াছ, তিনিও সেইরূপ আমাদিগকে অভিযুক্ত করিয়াছেন। এই তোমার পাণ্ডিত্য, এই তোমার বহুশ্রুতি, এই তোমার ত্রিবিদ্যা! যে পুরুষ এই প্রকারে... উৎপন্ন হয়।”

কুপিত ও অসন্তুষ্ট হইয়া তিনি অম্বট্ঠকে পদাঘাতে দূর করিলেন এবং তৎক্ষণাৎ ভগবানের দর্শন কামনায় গমনেচ্ছু হইলেন।

২৯২. কিন্তু ব্রাহ্মণগণ পৌঙ্করসাতিকে বলিলেন, “দেব, শ্রমণ গৌতমের দর্শনার্থ গমনের সময় আজ নাই, আগামীকল্য পৌঙ্করসাতি গমন করিতে পারেন।”

এইরূপে ব্রাহ্মণ পৌঙ্করসাতি স্বীয় আবাসে প্রণীত খাদ্য-ভোজ্য প্রস্তুত করাইয়া উহা যানে স্থাপিত করিয়া উল্কালোক সাহায্যে উক্কট্ঠা হইতে বহির্গত হইয়া ইচ্ছানঙ্কল বনখণ্ডে গমন করিলেন। যতদূর যানোপযুক্ত ভূমি ততদূর যানে গমন করিয়া পরে যান হইতে অবরোহণপূর্বক পদব্রজে ভগবানের নিকট উপস্থিত হইলেন। ভগবানকে অভিবাদন ও তাঁহার সহিত প্রীত্যালাপ করিয়া তিনি একপ্রান্তে উপবিষ্ট হইলেন। পরে তিনি ভগবানকে বলিলেন :

“গৌতম, আমাদের অন্তেবাসী অম্বট্ঠ এখানে আসিয়াছিল কি?”

“আসিয়াছিল।”

“অম্বট্ঠের সহিত গৌতমের কোনো বাক্যালাপ হইয়াছিল কি?”

“হইয়াছিল।”

“কীরূপ বাক্যালাপ হইয়াছিল?”

তৎপরে ভগবান অম্বট্ঠের সহিত যেরূপ বাক্যালাপ হইয়াছিল, তৎসমস্ত পৌঙ্করসাতির নিকট প্রকাশ করিলেন।

তদনন্তর ব্রাহ্মণ পৌঙ্করসাতি ভগবানকে বলিলেন :

“হে গৌতম, অম্বট্ঠ নির্বোধ। গৌতম তাহাকে ক্ষমা করুন।”

“হে ব্রাহ্মণ, অম্বট্ঠ সুখী হউক।”

২৯৪. অতঃপর ব্রাহ্মণ পৌঙ্করসাতি ভগবানের দেহে দ্বাত্রিংশ মহাপুরুষ লক্ষণ অন্বেষণ করিলেন। তিনি মাত্র দুই লক্ষণ ব্যতীত অপর সকল লক্ষণই দেখিলেন। দুইটি লক্ষণ সম্বন্ধে তাঁহার সংশয় ও দ্বিধা হইল, তিনি নিশ্চিত হইতে পারিলেন না, সন্তুষ্টি লাভ করিলেন না, কোষ-রক্ষিত গুপ্তেন্দ্রিয় এবং বৃহৎ জিহ্বা।

দ্বাত্রিংশ লক্ষণ
২৯৫-২৯৬. তখন ভগবান চিন্তা করিলেন, “অম্বট্ঠ আমার দেহে... জিহ্বা।”

তদনন্তর ভগবান এইরূপভাবে স্বীয় অলৌকিক ক্ষমতার... জিহ্বাচ্ছাদিত করিলেন। তখন পৌঙ্করসাতি “শ্রমণ গৌতমের দেহে দ্বাত্রিংশ মহাপুরুষ লক্ষণ পরিপূর্ণরূপে বিদ্যমান, অপরিপূর্ণরূপে নহে” এইরূপ চিন্তা করিয়া ভগবানকে বলিলেন :

“গৌতম অনুগ্রহপূর্বক ভিক্ষুসংঘের সহিত অদ্য আমার অন্ন গ্রহণ করিবেন।”

ভগবান মৌন হইয়া সম্মতি দান করিলেন।

২৯৭. তদনন্তর ব্রাহ্মণ পৌঙ্করসাতি ভগবানের সম্মতি বিদিত হইয়া (পরদিন) তাঁহাকে সময় নিবেদন করিলেন :

“হে গৌতম, সময় আগত, অন্ন প্রস্তুত।” তখন ভগবান পূর্বাহ্নের বস্ত্র পরিহিত হইয়া পাত্র-চীবর গ্রহণপূর্বক ভিক্ষুসংঘের সহিত পৌঙ্করসাতির পরিবেশনস্থানে গমন করিয়া নির্দিষ্ট আসনে উপবেশন করিলেন। পরে পৌঙ্করসাতি উৎকৃষ্ট খাদ্য-ভোজ্য স্বহস্তে পরিবেশন করিয়া ভগবানকে তৃপ্ত করিলেন, তরুণ ব্রাহ্মণগণও ওইরূপে ভিক্ষুসংঘের তৃপ্তি সাধন করিলেন। তদনন্তর ব্রাহ্মণ পৌঙ্করসাতি, ভগবান আহারান্তে পাত্র হইতে হস্ত অপসারিত করিলে, নিম্ন আসন গ্রহণপূর্বক একপ্রান্তে উপবেশন করিলেন।

২৯৮. এইরূপে উপবিষ্ট হইলে ভগবান ব্রাহ্মণ পৌঙ্করসাতির সহিত ক্রমানুসারে ধর্মালাপ করিলেন; যথা : দানকথা, শীলকথা, স্বর্গকথা; কামের দৈন্য, ব্যর্থতা, মালিন্য এবং নৈষ্ক্রম্যের মাহাত্ম্য। ভগবান যখন দেখিলেন যে পৌঙ্করসাতি উপযুক্ত চিত্ত, মৃদুচিত্ত, আবরণমুক্ত চিত্ত, উদগ্র চিত্ত এবং প্রসন্ন চিত্ত হইয়াছেন, তখন তিনি যাহা বুদ্ধগণের অনুত্তর ধর্মদেশনা তাহা প্রকাশ করিলেন, দুঃখ, দুঃখের উৎপত্তি, উহার নিরোধ এবং নিরোধের মার্গ। যেরূপ শুদ্ধ নির্মল বস্ত্র উত্তমরূপে রঞ্জন গ্রহণ করে সেইরূপ ব্রাহ্মণ পৌঙ্করসাতির সেই আসনেই বিরজ, বীতমল, ধর্মচক্ষু উৎপন্ন হইল, “যাহা কিছু উৎপত্তিশীল, তাহাই নাশশীল।”

২৯৯. অনন্তর ব্রাহ্মণ পৌঙ্করসাতি দৃষ্টধর্ম, প্রাপ্তধর্ম, বিদিত ধর্ম, পর্যবগাহিত ধর্ম হইয়া, বিচিকিৎসা ও সংশয়হীন হইয়া, বৈশারদ্য প্রাপ্ত হইয়া, ভগবদ্‌শাসনে অপর প্রত্যয় হইয়া ভগবানকে বলিলেন :

“অতি উত্তম, গৌতম, অতি উত্তম! যেরূপ উৎপাটিতের পুনঃ প্রতিষ্ঠা হয়, লুক্কায়িত প্রকাশিত হয়, মূঢ় পথ প্রদর্শিত হয়, চক্ষুষ্মানের দেখিবার নিমিত্ত অন্ধকারে তৈলদীপ ধৃত হয়, সেইরূপ পূজনীয় গৌতম অনেক প্রকারে ধর্ম প্রকাশিত করিয়াছেন। আমি সপুত্র, সভার্যা, সপারিষদ, সামাত্য ভগবান গৌতমের, ধর্মের এবং ভিক্ষুসংঘের শরণ লইতেছি। পূজ্য গৌতম আজ হইতে জীবনের অন্তকাল পর্যন্ত আমাকে শরণাগত উপাসকরূপে গ্রহণ করুন। পূজনীয় গৌতম যেরূপ উক্কট্ঠায় অন্যান্য উপাসককুলে গমন করিয়া থাকেন, সেইরূপ পৌঙ্করসাতির গৃহেও আগমন করিবেন। তথাকার যে-সকল স্ত্রী ও পুরুষ ভগবান গৌতমকে অভিবাদন করিবে, আসন ত্যাগ করিয়া তাঁহাকে সম্মান প্রদর্শন করিবে, তাঁহাকে উদক ও আসন দান করিবে, তাঁহাতে প্রসন্নচিত্ত হইবে, তাহাদের ওই সকল কর্ম দীর্ঘকাল তাহাদের সুখবিধান ও হিতসাধন করিবে।”

“ব্রাহ্মণ উত্তম বলিয়াছেন।”

অম্বট্ঠ সূত্র সমাপ্ত।


 

৪. সোণদণ্ড সূত্র
৩০০. আমি এইরূপ শ্রবণ করিয়াছি। একসময় ভগবান পঞ্চশত ভিক্ষু-সমন্বিত মহাভিক্ষুসংঘের সহিত অঙ্গদেশে ভ্রমণ করিতে করিতে চম্পায় উপনীত হইলেন। তথায় তিনি গগ্‌গরা পুষ্করিণীর তীরে অবস্থিতি করিতে লাগিলেন। ওই সময় ব্রাহ্মণ সোণদণ্ড রাজভোগ্য, রাজদায় ব্রহ্মদেয়রূপে মগধরাজ শ্রেণিক বিম্বিসার কর্তৃক প্রদত্ত জনাকীর্ণ তৃণকাষ্ঠ-উদক-ধান্যসম্পন্ন চম্পায় বাস করিতেছিলেন।

৩০১. চম্পানিবাসী ব্রাহ্মণ গৃহস্থগণ শুনিলেন, “শাক্যপুত্র শ্রমণ গৌতম শাক্যকুল হইতে প্রব্রজিত হইয়া পঞ্চশত ভিক্ষু-সমন্বিত মহাভিক্ষুসংঘের সহিত অঙ্গদেশে ভ্রমণ করিতে করিতে চম্পায় উপনীত হইয়া তথায় গগ্গরা পুষ্করিণীর তীরে অবস্থান করিতেছিলেন। সেই ভগবান গৌতমের সম্বন্ধে এইরূপ যশোগীতি বিস্তৃত হইয়াছে, “ইনিই ভগবান, অর্হৎ, সম্যকসম্বুদ্ধ, বিদ্যাচরণসম্পন্ন, সুগত, লোকজ্ঞ, অতুলনীয়, দম্য-পুরুষ-সারথী, দেবমনুষ্যের শাস্তা, বুদ্ধ ভগবন্ত; ইহলোক, দেবলোক, মারলোক, ব্রহ্মলোক এবং শ্রমণ ও ব্রাহ্মণ, দেব ও মনুষ্যগণকে সাক্ষাদ্দর্শনোদ্ভূত জ্ঞান দ্বারা স্বয়ং অবগত হইয়া তিনি উপদিষ্ট করেন; তিনি ধর্মের উপদেশ দান করেন-যে ধর্মের প্রারম্ভ কল্যাণময়, মধ্য কল্যাণময়, অন্ত কল্যাণময়, যাহা অর্থ ও শব্দসম্পদপূর্ণ, সর্বাঙ্গীন, পূর্ণতাপ্রাপ্ত, তিনি বিশুদ্ধ ব্রহ্মচর্য্য প্রকাশ করেন, তাদৃশ অর্হতের দর্শন শুভজনক।” অনন্তর চম্পার বহুসংখ্যক ব্রাহ্মণ-গৃহপতি ভিন্ন ভিন্ন দলে বিভক্ত হইয়া চম্পা হইতে নিষ্ক্রমণপূর্বক গগ্‌গরা পুষ্করিণীতে গমন করিতে লাগিলেন।

৩০২. ওই সময়ে ব্রাহ্মণ সোণদণ্ড দিবাশয়নের নিমিত্ত স্বীয় প্রাসাদোপরি গমন করিয়াছিলেন। তিনি দেখিলেন চম্পার বহুসংখ্যক ব্রাহ্মণ-গৃহপতি বিভিন্ন দলে বিভক্ত হইয়া চম্পা হইতে নিষ্ক্রমণপূর্বক গগ্গরা পুষ্করিণীর দিতে গমন করিতেছে। উহা দেখিয়া তিনি দ্বারপালকে বলিলেন :

“চম্পার অধিবাসীগণ কী হেতু এইরূপে গগ্‌গরা পুষ্করিণীর অভিমুখে গমন করিতেছে?”

“শাক্যপুত্র শ্রমণ গৌতম শাক্যকুল হইতে... বুদ্ধ, ভগবন্ত। সেই ভগবান গৌতমকে দেখিবার জন্য ইহারা যাইতেছে।”

“তাহা হইলে, দ্বারপাল, তুমি চম্পার ব্রাহ্মণ-গৃহপতিগণের নিকট গিয়া বল-“ব্রাহ্মণ সোণদণ্ড আপনাদিগকে অপেক্ষা করিতে বলিয়াছেন, তিনিও শ্রমণ গৌতমের দর্শনার্থ যাইবেন।”

“যথা আজ্ঞা” বলিয়া দ্বারপাল চম্পার ব্রাহ্মণ-গৃহপতিদের নিকট গিয়া সমস্ত বলিল।

সোণদণ্ড ও ব্রাহ্মণগণ
৩০৩. ওই সময় বিভিন্ন রাজ্য হইতে পঞ্চশত ব্রাহ্মণ কার্যোপলক্ষে চম্পায় আসিয়া অবস্থান করিতেছিলেন। তাঁহারা সোণদণ্ড শ্রমণ গৌতমের দর্শনার্থ যাইবেন শুনিয়া সোণদণ্ডের নিকট গমন করিয়া বলিলেন :

“সোণদণ্ড শ্রমণ গৌতমকে দর্শন করিতে যাইবেন ইহা কি সত্য?”

“ইহাই আমার ইচ্ছা, আমিও গৌতমকে দর্শন করিতে যাইব।”

“মাননীয় সোণদণ্ড গৌতমের দর্শনার্থ যাইবেন না, যাওয়া যুক্ত নহে।” সোণদণ্ড গৌতমের দর্শনার্থ যাইলে তাঁহার যশের হ্রাস হইবে, গৌতমের যশ বৃদ্ধি পাইবে। এই কারণে সোণদণ্ডের যাওয়া যুক্ত নহে। শ্রমণ গৌতমেরই সোণদণ্ডের নিকট আগমন করা উচিত। সোণদণ্ড মাতৃ এবং পিতৃ উভয় পক্ষ হইতেই সুজাত, ঊর্ধ্বতন সপ্ত পুরুষ পর্যন্ত বিশুদ্ধ গর্ভজাত, জাতি সম্বন্ধে নিষ্কলঙ্ক, নির্দোষ। এই কারণে সোণদণ্ডের যাওয়া উচিত নহে, গৌতমেরই সোণদণ্ডের নিকট আগমন করা উচিত। মাননীয় সোণদণ্ড আঢ্য, ধনশালী, ঐশ্বর্যশালী... তিনি অধ্যায়ক, মন্ত্রধারক; ত্রিবেদ, নির্ঘণ্ট, বেদনির্দিষ্ট অনুষ্ঠান পদ্ধতিসমূহ, শব্দতত্ত্ব এবং ইতিহাসরূপ পঞ্চম বেদে পারদর্শী; পদ-পাঠজ্ঞ ও বৈয়াকরণিক; কূটতর্কবিদ্যায় নিপুণ এবং মহাপুরুষক্ষণ জ্ঞানসম্পন্ন। তিনি অভিরূপ, দর্শনীয়, প্রাসাদিক, পরম বর্ণসৌন্দর্যলব্ধ, ব্রহ্মবর্ণী, ব্রহ্মদেহী, মহদ্দর্শন। তিনি শীলবান, শীলবৃদ্ধ, বর্ধিতশীলসম্পন্ন। তিনি প্রিয়বাদী; শিষ্ট, স্পষ্ট, শুদ্ধ ও অর্থবিজ্ঞাপনীয় বাক্যের কথনকারী। অনেকের আচার্যদিকের গুরু হইয়া তিনি তিন শত বিদ্যার্থীকে মন্ত্র শিক্ষা দেন; নানা দিক নানা জনপদ হইতে বহু বিদ্যার্থী, মন্ত্রার্থী ও মন্ত্রাধ্যয়নেচ্ছু হইয়া তাঁহার নিকট আগমন করে। তিনি জীর্ণ, বৃদ্ধ, অতিবৃদ্ধ, অদ্ধগত, বয়ঃঅনুপ্রাপ্ত; শ্রমণ গৌতম তরুণ পরিব্রাজক। তিনি মগধরাজ শ্রেণিয় বিম্বিসার কর্তৃক সম্মানিত, গৌরবে প্রতিষ্ঠিত, মানিত, পূজিত, প্রশংসিত। তিনি ব্রাহ্মণ পৌঙ্করসাতি কর্তৃক সম্মানিত, গৌরবে প্রতিষ্ঠিত, মানিত, পূজিত, প্রশংসিত। তিনি রাজভোগ্য, রাজদায় ব্রহ্মদেয়রূপে মগধরাজ শ্রেণিয় বিম্বিসার কর্তৃক প্রদত্ত জনাকীর্ণ তৃণকাষ্ঠ-উদক-ধান্যসম্পন্ন চম্পায় বাস করিতেছেন। এই কারণে সোণদণ্ডের শ্রমণ গৌতমের দর্শনার্থ গমন উচিত নহে, গৌতমেরই উচিত সোণদণ্ডের দর্শনার্থ আগমন করা।”

৩০৪. এইরূপ উক্ত হইলে সোণদণ্ড ওই ব্রাহ্মণদিগকে বলিলেন :

“তাহা হইলে, ব্রাহ্মণগণ, তোমরা আমার বাক্যও শ্রবণ করো, যে কারণে আমারই গৌতমের দর্শনার্থ হওয়া উচিত, গৌতমের আমাকে দর্শনার্থ আগমন যুক্ত নহে, তাহা বলিতেছি।

গৌতমের প্রাধান্য
শ্রমণ গৌতম মাতৃ ও পিতৃ উভয় পক্ষ হইতেই সুজাত, ঊর্ধ্বতন সপ্ত পুরুষ পর্যন্ত বিশুদ্ধ গর্ভজাত, জাতি সম্বন্ধে নিষ্কলঙ্ক, নির্দোষ। শ্রমণ গৌতম বৃহৎ জাতিকুল পরিত্যাগ করিয়া প্রব্রজিত হইয়াছেন। শ্রমণ গৌতম ভূমিগত ও বিহায়সস্থ প্রভূত হিরণ্য-সুবর্ণ পরিত্যাগ করিয়া প্রব্রজিত হইয়াছেন। শ্রমণ গৌতম প্রথম বয়সেই গৃহ হইতে গৃহহীন প্রব্রজ্যা অবলম্বন করিয়াছেন-যখন তিনি তরুণ, গভীর কৃষ্ণকেশ ও ভদ্রযৌবনসম্পন্ন। শ্রমণ গৌতম, মাতাপিতা অসম্মত, অশ্রুমুখ ও রোদনপরায়ণ হইলেও কেশ ও শ্মশ্রু মোচনপূর্বক কাষায়বস্ত্র পরিহিত হইয়া গৃহ হইতে গৃহহীন প্রব্রজ্যা আশ্রয় করিয়াছেন। শ্রমণ গৌতম অভিরূপ, দর্শনীয়, প্রাসাদিক, পরম বর্ণসৌন্দর্যলব্ধ, ব্রহ্মবর্ণী, ব্রহ্মদেহী, মহদ্দর্শন। শ্রমণ গৌতম শীলবান, আর্যশীলী, কুশলশীলীসম্পন্ন। শ্রমণ গৌতম প্রিয়বাদী, শিষ্ট, স্পষ্ট ও অর্থ বিজ্ঞাপনীয় বাক্যের কথনকারী। শ্রমণ গৌতম অনেকের আচার্যদিগের গুরু। শ্রমণ গৌতম ক্ষীণ-কামরাগ ও বিগত-চাপল্য। শ্রমণ গৌতম কর্মবাদী, ক্রিয়াবাদী, ব্রাহ্মণদিগের প্রতি উপদেশে তিনি পাপহীনতাকেই প্রাধান্য দেন। শ্রমণ গৌতম উচ্চ, আদি ক্ষত্রিয়কুল হইতে প্রব্রজিত হইয়াছেন। শ্রমণ গৌতম আঢ্য, ধনশালী, ঐশ্বর্যশালী কুল হইতে প্রব্রজিত হইয়াছেন। দূর রাষ্ট্র এবং জনপদ হইতে জনগণ শ্রমণ গৌতমকে প্রশ্ন জিজ্ঞাসার্থ আগমন করে। সহস্র সহস্র দেবতা শ্রমণ গৌতমের শরণাগত। তাঁহার সম্বন্ধে এইরূপ যশোগীতি বিস্তৃত হইয়াছে, “ইনিই ভগবান, অর্হৎ, সম্যকসম্বুদ্ধ, বিদ্যাচরণসম্পন্ন সুগত, লোকজ্ঞ, অতুলনীয় দম্য-পুরুষ-সারথি, দেব-মনুষ্যের শাস্তা, বুদ্ধ, ভগবন্ত।” তিনি দ্বাত্রিংশ মহাপুরুষ লক্ষণযুক্ত। তিনি স্বাগতবাদী, প্রিয়ভাষী, বিনয়ী, ভ্রূকুটিহীন, উত্তানমুখ, পূর্বভাষী। তিনি চারি পরিষদ[102] কর্তৃক সম্মানিত, গৌরবে প্রতিষ্ঠিত, মানিত, পূজিত, প্রশংসিত। বহু দেব ও মনুষ্য তাঁহার প্রতি শ্রদ্ধাবান। তিনি যে গ্রাম অথবা নিগমে অবস্থান করেন তথায় অমনুষ্যগণ মনুষ্যগণের অনিষ্ট করে না। তিনি সংঘ প্রতিষ্ঠাপক, শিষ্যবর্গণ্ডসমন্বিত, গণাচার্য এবং সর্ব তীর্থকরদিগের প্রধানরূপে আখ্যাত। কোনো কোনো শ্রমণ ও ব্রাহ্মণ যেকোনো উপায়ে যশ অর্জন করেন, কিন্তু শ্রমণ গৌতমের সেরূপে যশলাভ হয় না, তিনি অনুত্তর বিদ্যাচরণ-সম্পদা দ্বারা যশ অর্জন করেন। মগধরাজ শ্রেণিয় বিম্বিসার সুপুত্র, সুভার্যা, সপারিষদ, সামাত্য শ্রমণ গৌতমের শরণাগত। কোশলরাজ প্রসেনজিৎ এবং ব্রাহ্মণ পৌঙ্করসাতিও ওইরূপেই তাঁহার শরণাগত। তিনি মগধরাজ বিম্বিসার কর্তৃক, কোশলরাজ প্রসেনজিৎ কর্তৃক, ব্রাহ্মণ পৌঙ্করসাতি কর্তৃক সম্মানিত, গৌরবে প্রতিষ্ঠিত, মানিত, পূজিত, প্রশংসিত।

সোণদণ্ডের ভয়
তিনি চম্পায় উপনীত হইয়া তথায় গগ্‌গরা পুষ্করিণীর তীরে অবস্থান করিতেছেন। যেকোনো শ্রমণ বা ব্রাহ্মণ আমাদিগের গ্রামক্ষেত্রে আসেন, তাঁহারা সকলেই আমাদের অতিথি। অতিথি আমাদের সম্মানের যোগ্য; অতিথিকে গৌরবে প্রতিষ্ঠিত করা, সম্মান করা, পূজা করা, প্রশংসা করা আমাদের কর্তব্য। যেহেতু তিনি চম্পায় উপনীত হইয়া গগ্‌গরা পুষ্করিণীর তীরে অবস্থান করিতেছেন, সেই হেতু তিনি আমাদের অতিথি এবং অতিথি আমাদের... কর্তব্য। এই সকল কারণে শ্রমণ গৌতমের আমাদিগকে দর্শন করিতে আসা যুক্ত নয়, আমাদিগেরই উচিত তাঁহার দর্শনার্থ গমন করা। শ্রমণ গৌতমের উৎকর্ষ যাহা আমার বিদিত তাহা যে মাত্র উক্ত প্রকার তাহাই নহে, তাঁহার উৎকর্ষ অপরিসীম।”

৩০৫. এইরূপ উক্ত হইলে ব্রাহ্মণগণ সোণদণ্ডকে বলিলেন, “মাননীয় সোণদণ্ড যেরূপে শ্রমণ গৌতমের প্রশংসোক্তি করিলেন, তাহাতে গৌতম শতযোজন দূরে অবস্থান করিলেও শ্রদ্ধাবান কুলপুত্র পৃষ্ঠে খাদ্যভাণ্ড বহন করিয়াও তাঁহার দর্শনার্থে যাইতে প্রস্তুত হইবেন। অতএব আমরা সকলেই শ্রমণ গৌতমের দর্শনার্থ যাইব।”

৩০৬. তৎপরে ব্রাহ্মণ সোণদণ্ড বৃহৎ ব্রাহ্মণসংঘের সহিত গগ্‌গরা পুষ্করিণীর দিকে চলিলেন।

এইরূপ বনপ্রদেশের মধ্য দিয়া চলিতে চলিতে সোণদণ্ডের মনে এইরূপ পরিবিতর্কের উদয় হইল :

“আমি শ্রমণ গৌতমকে প্রশ্ন জিজ্ঞাসা করিলে যদি তিনি বলেন, “এই প্রশ্ন এরূপে জিজ্ঞাসা করিতে নাই, ইহা এইরূপে জিজ্ঞাসা করিতে হয়, “তাহা হইলে এই পরিষদ এইরূপ বলিয়া আমাকে অবজ্ঞা করিবে; “ব্রাহ্মণ সোণদণ্ড নির্বোধ, অনভিজ্ঞ, তিনি শ্রমণ গৌতমকে যথার্থরূপে প্রশ্ন জিজ্ঞাসা করিতে অসমর্থ।” এইরূপে অবজ্ঞাত হইলে আমার যশের হ্রাস হইবে, যশের হ্রাস হইলে ভোগেরও হ্রাস হইবে, যশেরই উপর আমাদের ভোগ নির্ভর করে। কিন্তু শ্রমণ গৌতম আমাকে প্রশ্ন জিজ্ঞাসা করিলে আমার উত্তর তাঁহার অনুমোদিত না হইতে পারে। ওই ক্ষেত্রে যদি শ্রমণ গৌতম আমাকে বলেন, “এই প্রশ্নের উত্তর এইরূপে দিতে নাই, এইরূপে উহার উত্তর দিতে হয়,” তাহা হইলে এই পরিষদ আমাকে অবজ্ঞা করিয়া বলিবে, “ব্রাহ্মণ সোণদণ্ড নির্বোধ, অনভিজ্ঞ, গৌতমের প্রশ্নের উত্তর দিয়া তিনি তাঁহার অনুমোদন লাভে অক্ষম।” এইরূপে অবজ্ঞাত হইলে আমার যশের হ্রাস হইবে, যশের হ্রাস হইলে ভোগেরও হ্রাস হইবে, যশেরই উপর আমাদিগের ভোগ নির্ভর করে। অপরপক্ষে সমীপে আগত হইয়াও যদি আমি গৌতমকে দর্শন না করিয়া ফিরিয়া যাই, তাহা হইলে এই পরিষদ আমাকে অবজ্ঞা করিয়া বলিবে, “ব্রাহ্মণ সোণদণ্ড নির্বোধ, অনভিজ্ঞ; তিনি অহংকারে অভিভূত ও ভীত; শ্রমণ গৌতমকে দর্শন করিবার সাহস তাঁহার নাই; কী হেতু সমীপে আগত হইয়াও গৌতমকে দর্শন না করিয়া তিনি ফিরিয়া যান।”

এইরূপে অবজ্ঞাত হইলে আমার যশের হ্রাস হইবে, যশের হ্রাস হইলে ভোগেরও হ্রাস হইবে, যশেরই উপর আমাদিগের ভোগ নির্ভর করে।”

৩০৭. তৎপরে সোণদণ্ড ভগবানের নিকট গমন করিলেন ও তাঁহাকে অভিবাদন এবং তাঁহার সহিত প্রীত্যালাপপূর্বক এক প্রান্তে উপবিষ্ট হইলেন। চম্পার ব্রাহ্মণ-গৃহস্থগণ কেহ কেহ ভগবানকে অভিবাদনপূর্বক একান্তে আসন গ্রহণ করিলেন, কেহ কেহ ভগবানের সহিত প্রীত্যালাপপূর্বক ওইরূপে উপবিষ্ট হইলেন, কেহ কেহ ভগবানের দিকে অঞ্জলি প্রণত করিয়া পূর্বোক্তরূপে উপবেশন করিলেন, কেহ কেহ নামগোত্র প্রকাশপূর্বক উক্তবিধরূপে আসন গ্রহণ করিলেন, কেহ কেহ মৌনী হইয়া একান্তে বসিলেন।

৩০৮. ওইস্থানেও সোণদণ্ড সংশয়পূর্ণ হইয়া রহিলেন :

“আমি শ্রমণ গৌতমকে প্রশ্ন জিজ্ঞাসা করিলে যদি তিনি বলেন, “... ভোগ নির্ভর করে।” অহো! যদি শ্রমণ গৌতম আমার নিজের ত্রৈবিদ্যক জ্ঞান সম্বন্ধে আমাকে প্রশ্ন করেন, তাহা হইলে আমি নিশ্চয়ই উত্তর দ্বারা তাঁহার সন্তুষ্টি বিধান করিতে পারি।”

৩০৯. তদনন্তর ভগবান সোণদণ্ডের চিত্তের পরিবিতর্ক অবগত হইয়া চিন্তা করিলেন, “ব্রাহ্মণ সোণদণ্ড স্বচিত্ত দ্বারা বিনষ্ট হইতেছে। অতএব আমি তাহার নিজের ত্রৈবিদ্যক জ্ঞান সম্বন্ধে তাহাকে প্রশ্ন করিব।”

তৎপরে ভগবান সোণদণ্ডকে বলিলেন, “ব্রাহ্মণ, কতগুলি গুণযুক্ত হইলে ব্রাহ্মণগণ কাহাকেও ব্রাহ্মণ বলিয়া থাকেন, যাহাতে ওই পুরুষ “আমি ব্রাহ্মণ” এইরূপ কহিলে তাহার বাক্য সত্য হইবে, মিথ্যা হইবে না?”

৩১০. সোণদণ্ড এইরূপে জিজ্ঞাসিত হইয়া চিন্তা করিলেন :

“যাহা আমার ইচ্ছিত, আকাঙ্ক্ষিত, অভিপ্রেত, প্রার্থিত ছিল-“অহো! যদি শ্রমণ গৌতম... বিধান করিতে পারি।” তদনুরূপই গৌতম আমাকে আমার নিজের ত্রৈবিদ্যক জ্ঞান সম্বন্ধে প্রশ্ন করিয়াছেন, আমি অবশ্যই উত্তর দ্বারা তাঁহাকে সন্তুষ্ট করিব।”

৩১১. তৎপরে সোণদণ্ড দেহকে ঋজুভাবে রক্ষা করিয়া পরিষদের চতুর্দিকে দৃষ্টিপাতপূর্বক ভগবানকে বলিলেন :

“হে গৌতম, পঞ্চবিধ গুণযুক্ত হইলে ব্রাহ্মণগণ পুরুষকে ব্রাহ্মণ বলিয়া থাকেন, যাহাতে ওই পুরুষ “আমি ব্রাহ্মণ” এইরূপ কহিলে তাঁহার বাক্য সত্য হইবে, মিথ্যা হইবে না। পঞ্চগুণ কী কী? তিনি মাতৃ ও পিতৃ উভয় পক্ষ হইতেই সুজাত, ঊর্ধ্বতন সপ্ত পুরুষ পর্যন্ত বিশুদ্ধ গর্ভজাত, জাতি সম্বন্ধে নিষ্কলঙ্ক, নির্দোষ। তিনি অধ্যায়ক, মন্ত্রধারক; ত্রিবেদ, নির্ঘণ্ট, বেদনির্দিষ্ট অনুষ্ঠান পদ্ধতিসমূহ, শব্দতত্ত্ব এবং ইতিহাসরূপ পঞ্চম বেদে পারদর্শী; পদ পাঠজ্ঞ ও বৈয়াকরণিক; কূটতর্কবিদ্যানিপুণ এবং মহাপুরুষলক্ষণ জ্ঞানসম্পন্ন। তিনি অভিরূপ, দর্শনীয়, প্রাসাদিক, পরম বর্ণসৌন্দর্যলব্ধ, ব্রহ্মবর্ণী, ব্রহ্মদেহী, মহদ্দর্শন। তিনি শীলবান, শীলবৃদ্ধ, বর্ধিত শীলসম্পন্ন। তিনি পণ্ডিত, মেধাবী, যাজ্ঞিকদিগের মধ্যে প্রথম অথবা দ্বিতীয়। হে গৌতম, এই পঞ্চবিধ গুণযুক্ত হইলে পুরুষ ব্রাহ্মণগণ কর্তৃক ব্রাহ্মণ কথিত হন, যাহাতে তিনি “আমি ব্রাহ্মণ” এইরূপ কহিলে তাঁহার বাক্য সত্য হইবে, মিথ্যা হইবে না।”

“হে ব্রাহ্মণ, যদি এই পঞ্চগুণ হইতে এক গুণকে পৃথক করা যায়, তাহা হইলে অবশিষ্ট চারি গুণযুক্ত পুরুষকে কি ব্রাহ্মণ অভিহিত করা যায়, যাহাতে তিনি “আমি ব্রাহ্মণ” এইরূপ কহিলে তাঁহার বাক্য সত্য হইবে, মিথ্যা হইবে না?”

“হে গৌতম, তাহা সম্ভব। এই পঞ্চবিধ গুণ হইতে বর্ণকে পৃথক করা যায়। বর্ণ কী করিতে পারে? ব্রাহ্মণ যদি পূর্বোক্ত অপর চারিটি গুণযুক্ত হন, তাহা হইলে তিনি ব্রাহ্মণগণ কর্তৃক ব্রাহ্মণ অভিহিত হইবেন এবং তিনি “আমি ব্রাহ্মণ” এইরূপ কহিলে তাঁহার বাক্য সত্য হইবে, মিথ্যা হইবে না।”

৩১২. “কিন্তু, হে ব্রাহ্মণ, যদি এই চারিটি গুণ হইতে একটিকে পৃথক করা যায়, তাহা হইলে অবশিষ্ট তিনটি গুণযুক্ত পুরুষকে কি ব্রাহ্মণ অভিহিত করা যায়, যাহাতে তিনি “আমি ব্রাহ্মণ” এইরূপ কহিলে তাঁহার বাক্য সত্য হইবে, মিথ্যা হইবে না?”

“হে গৌতম, তাহা সম্ভব। এই চতুর্বিধ গুণ হইতে মন্ত্রকে পৃথক করা যায়। মন্ত্র কী করিতে পারে? ব্রাহ্মণ যদি পূর্বোক্ত অপর তিনটি গুণযুক্ত হন, তাহা হইলে তিনি ব্রাহ্মণগণ কর্তৃক ব্রাহ্মণ অভিহিত হইবেন এবং তিনি “আমি ব্রাহ্মণ” এইরূপ বলিলে তাঁহার বাক্য সত্য হইবে, মিথ্যা হইবে না।”

“কিন্তু, হে ব্রাহ্মণ, যদি এই তিনটি গুণ হইতে একটিকে পৃথক করা যায়, তাহা হইলে অবশিষ্ট দুইটি গুণযুক্ত পুরুষকে কি ব্রাহ্মণ অভিহিত করা যায়, যাহাতে তিনি “আমি ব্রাহ্মণ” এইরূপ কহিলে তাঁহার বাক্য সত্য হইবে, মিথ্যা হইবে না?”

“হে গৌতম, তাহা সম্ভব। এই ত্রিবিধ গুণ হইতে জাতিকে পৃথক করা যায়। জাতি কী করিতে পারে? ব্রাহ্মণ যদি পূর্বোক্ত অপর দুইটি গুণযুক্ত হন, তাহা হইলে তিনি ব্রাহ্মণগণ কর্তৃক ব্রাহ্মণ অভিহিত হইবেন এবং তিনি “আমি ব্রাহ্মণ” এইরূপ কহিলে তাঁহার বাক্য সত্য হইবে, মিথ্যা হইবে না।”

৩১৩. এইরূপ উক্ত হইলে ব্রাহ্মণগণ সোণদণ্ডকে বলিল :

“পূজ্য সোণদণ্ড, আপনি এরূপ বলিবেন না! আপনি এরূপ বলিবেন না! মাননীয় সোণদণ্ড বর্ণের অপবাদ করিতেছেন, মন্ত্রের অপবাদ করিতেছেন, জাতির অপবাদ করিতেছেন, তিনি একান্তই শ্রমণ গৌতমের মতবাদ গ্রহণ করিতেছেন।”

৩১৪. তৎপরে ভগবান ব্রাহ্মণগণকে বলিলেন :

“ব্রাহ্মণগণ, যদি তোমরা মনে করো “সোণদণ্ড অল্পশ্রুত, দুর্ভাষ, দুষ্প্রাজ্ঞ, শ্রমণ গৌতমকে এই বিষয়ে প্রত্যুত্তর দানে অক্ষম,” তাহা হইলে সোণদণ্ড ক্ষান্ত হউক, তোমরাই আমার সহিত বিচারে প্রবৃত্ত হও। কিন্তু যদি তোমরা মনে করো “সোণদণ্ড” বহুশ্রুত, সুভাষ, পণ্ডিত, শ্রমণ গৌতমকে এই বিষয়ে প্রত্যুত্তর দানে সক্ষম,” তাহা হইলে তোমরা ক্ষান্ত হও, সোণদণ্ডই আমার সহিত বিচারে প্রবৃত্ত হউক।”

৩১৫. এইরূপ কথিত হইলে সোণদণ্ড ভগবানকে বলিলেন, “গৌতম, আপনি ক্ষান্ত হউন, মৌন ধারণ করুন, আমিই তাহাদের সহিত ধর্মানুরূপ বিচার করিব।”

তৎপরে সোণদণ্ড ব্রাহ্মণদিগকে বলিলেন, “আপনারা এরূপ বলিবেন না, এরূপ বলিবেন না, সোণদণ্ড বর্ণের অপবাদ করিতেছেন, মন্ত্রের অপবাদ করিতেছেন, জাতির অপবাদ করিতেছেন, তিনি একান্তই শ্রমণ গৌতমের মতবাদ গ্রহণ করিতেছেন।” আমি বর্ণ, অথবা মন্ত্র, অথবা জাতির অপবাদ করিতেছি না।”

৩১৬. ওই সময়ে সোণদণ্ডের ভাগিনেয় অঙ্গক নামক যুবক সেই পরিষদে উপবিষ্ট ছিলেন। সোণদণ্ড ব্রাহ্মণগণকে বলিলেন :

“আপনারা আমাদের ভাগিনেয় অঙ্গককে দেখিতেছেন?”

“দেখিতেছি।”

“অঙ্গক অভিরূপ, দর্শনীয়, প্রাসাদিক, পরম বর্ণসৌন্দর্যলব্ধ, ব্রহ্মবর্ণী, ব্রহ্মদেহী, মহদ্দর্শন; এই পরিষদে বর্ণ বিষয়ে গৌতম ব্যতীত তাঁহার সমকক্ষ কেহই নাই। তিনি অধ্যায়ক, মন্ত্রধারক; ত্রিবেদ, নির্ঘণ্ট, বেদনির্দিষ্ট অনুষ্ঠান পদ্ধতিসমূহ, শব্দতত্ত্ব এবং ইতিহাসরূপ পঞ্চম বেদে পারদর্শী, পদ পাঠজ্ঞ ও বৈয়াকরণিক; কূটতর্কবিদ্যানিপুণ ও মহাপুরুষ লক্ষণ জ্ঞানসম্পন্ন। আমিই তাঁহাকে মন্ত্রশিক্ষা দিয়াছি। অঙ্গক মাতৃ এবং পিতৃ উভয় পক্ষ হইতেই সুজাত, ঊর্ধ্বতন সপ্তপুরুষ পর্যন্ত বিশুদ্ধ গর্ভজাত, জাতি সম্বন্ধে নিষ্কলঙ্ক, নির্দোষ। আমি তাঁহার মাতাপিতাকে জানি। যদি অঙ্গক প্রাণনাশ করেন, অদত্ত গ্রহণ করেন, পরদার গমন করেন, মিথ্যা বলিলেন, মদ্য পান করেন, তাহা হইলে বর্ণ তাঁহার কী করিবে? মন্ত্র ও জাতি কী করিবে? ব্রাহ্মণ যখন শীলবান, শীলবৃদ্ধ, বর্ধিত শীলসম্পন্ন হন, যখন তিনি পণ্ডিত, মেধাবী, যাজ্ঞিকদিগের মধ্যে প্রথম অথবা দ্বিতীয় হন, তখন এই দ্বিবিধ গুণযুক্ত ব্রাহ্মণকে ব্রাহ্মণগণ “ব্রাহ্মণ” অভিহিত করেন এবং তিনি “আমি ব্রাহ্মণ” এইরূপ কহিলে তাঁহার বাক্য সত্য হইবে, মিথ্যা হইবে না।”

৩১৭. “ব্রাহ্মণ, যদি এই দুই গুণ হইতে এককে পৃথক করা যায়, তাহা হইলে অবশিষ্ট একটি গুণযুক্ত পুরুষকে কি ব্রাহ্মণ অভিহিত করা যায়, যাহাতে তিনি “আমি ব্রাহ্মণ” এইরূপ কহিলে তাঁহার বাক্য সত্য হইবে, মিথ্যা হইবে না?”

“না, গৌতম। কারণ প্রজ্ঞা শীল দ্বারা প্রক্ষালিত এবং শীল প্রজ্ঞা দ্বারা প্রক্ষালিত; যেখানে শীল সেখানে প্রজ্ঞা, যেখানে প্রজ্ঞা সেখানে শীল, শীলবান প্রজ্ঞাসম্পন্ন, প্রজ্ঞাবান শীলসম্পন্ন; শীল ও প্রজ্ঞা লোকে সর্বোৎকৃষ্ট কথিত হয়। হে গৌতম, যেরূপ হস্ত দ্বারা হস্ত ধৌত হয়, পাদ দ্বারা পাদ ধৌত হয়, সেইরূপেই শীল প্রক্ষালিত প্রজ্ঞা, প্রজ্ঞা প্রক্ষালিত শীল; যেখানে শীল সেখানে প্রজ্ঞা, যেখানে প্রজ্ঞা সেখানে শীল; শীলবান প্রজ্ঞাসম্পন্ন, প্রজ্ঞাবান শীলসম্পন্ন, শীল ও প্রজ্ঞা লোকে সর্বোৎকৃষ্ট কথিত হয়।”

৩১৮. “ব্রাহ্মণ, ইহাই বটে। কারণ প্রজ্ঞা শীল দ্বারা... কতিত হয়। কিন্তু সেই শীল কী, এবং সেই প্রজ্ঞা কী?”

“হে গৌতম, এই বিষয়ে আমরা মাত্র এই পর্যন্ত জানি। পূজ্য গৌতমই অনুগ্রহপূর্বক এই বাক্যের অর্থ প্রকাশ করুন।”

“তাহা হইলে, হে ব্রাহ্মণ, শ্রবণ করো, উত্তমরূপে মনঃসংযোগ করো, আমি বলিতেছি।”

প্রত্যুত্তরে সোণদণ্ড বলিলেন, “উত্তম।”

ভগবান বলিলেন, “ব্রাহ্মণ, মনে করো জগতে তথাগতের আবির্ভাব হইয়াছে, যিনি অর্হৎ, সম্যকসম্বুদ্ধ... [এই স্থলে শ্রামণ্যফল সূত্রের ১৯০-২১২ নং পদচ্ছেদ উক্ত হইয়াছে] ব্রাহ্মণ, ভিক্ষু এইরূপেই শীলসম্পন্ন হইয়া থাকেন। ইহাই ওই শীল।

[এই স্থলে শ্রামণ্যফল সূত্রের ১৯০-২১২ অনুচ্ছেদ অনুসারে বুঝতে হবে] “এইরূপেই তিনি প্রজ্ঞাসম্পন্ন হইয়া থাকেন। ব্রাহ্মণ, ইহাই ওই প্রজ্ঞা।

৩১৯. এইরূপ কথিত হইলে সোণদণ্ড ভগবানকে বলিলেন :

“উত্তম, গৌতম, উত্তম! যেরূপ উৎপাতিতের পুনঃ প্রতিষ্ঠা হয়, লুক্কায়িত প্রকাশিত হয়, মূঢ় পথ প্রদর্শিত হয়, চক্ষুষ্মানের দেখিবার নিমিত্ত অন্ধকারে তৈলদীপ ধৃত হয়, সেইরূপ পূজনীয় গৌতম অনেক প্রকারে ধর্ম প্রকাশিত করিয়াছেন। আমিও ভগবান গৌতমের, ধর্মের এবং ভিক্ষুসংঘের শরণ লইতেছি। পূজ্য গৌতম আজ হইতে জীবনের অন্তকাল পর্যন্ত আমাকে শরণাগত উপাসকরূপে গ্রহণ করুন। পূজ্য গৌতম অনুগ্রহপূর্বক আগামীকল্য ভিক্ষুসংঘের সহিত আমার অন্ন গ্রহণ করিবেন।”

৩২০. ভগবান তূষ্ণীম্ভাব দ্বারা সম্মতি প্রকাশ করিলেন। তৎপরে সোণদণ্ড ভগবানের সম্মতি জ্ঞাত হইয়া আসন হইতে উত্থানপূর্বক ভগবানকে অভিবাদন এবং প্রদক্ষিণ করিয়া প্রস্থান করিলেন। রাত্রির অবসানে সোণদণ্ড স্বীয় আবাসে উৎকৃষ্ট খাদ্য-ভোজ্য প্রস্তুত করিয়া ভগবানের নিকট বার্তা প্রেরণ করিলেন :

“হে গৌতম, অন্ন প্রস্তুত।”

ভগবানের নিকট সোণদণ্ডের প্রণতি
তদনন্তর ভগবান পূর্বাহ্নের বস্ত্র পরিহিত হইয়া পাত্র ও চীবর গ্রহণপূর্বক ভিক্ষুসংঘের সহিত সোণদণ্ডের গৃহে উপস্থিত হইয়া নির্দিষ্ট আসনে উপবেশন করিলেন। তৎপরে সোণদণ্ড বুদ্ধপ্রমুখ ভিক্ষুসংঘকে উত্তম উত্তম খাদ্য ও ভোজ্য স্বহস্তে পরিবেশনপূর্বক তাঁহাদিগের তৃপ্তি সাধন করিলেন।

৩২১. ভোজনাবসানে ভগবান পাত্র হইতে হস্ত অপসারিত করিলে সোণদণ্ড নিম্ন আসন গ্রহণপূর্বক একপ্রান্তে উপবিষ্ট হইলেন। পরে সোণদণ্ড ভগবানকে বলিলেন :

“হে গৌতম, পরিষদ মধ্যে আগত হইয়া যদি আমি আসন হইতে উত্থানপূর্বক ভগবান গৌতমকে অভিবাদন করি, তাহা হইলে পরিষদ কর্তৃক আমি তিরস্কৃত হইব। যে পরিষদ কর্তৃক তিরস্কৃত হইবে, তাহার যশের হ্রাস হইবে, যাহার যশের হ্রাস হইবে তাহার ভোগেরও হ্রাস হইবে, যশ হইতেই আমাদের ভোগপ্রাপ্তি হয়। হে গৌতম, পরিষদে আসনোপবিষ্ট হইয়া যদি আমি অঞ্জলিবদ্ধ হই, তাহা হইলে উহা আসন হইতে আমার প্রত্যুপস্থানরূপে গ্রহণ করুন। হে গৌতম, পরিষদে উপবিষ্ট হইয়া যদি আমি শিরোবেষ্টন উন্মোচন করি, ভগবান গৌতম উহা আমার শির দ্বারা অভিবাদনরূপে গ্রহণ করুন। হে গৌতম, যদি আমি যানারূঢ় হইয়া যান হইতে অবতরণপূর্বক ভগবান গৌতমকে অভিবাদন করি, তাহা হইলে পরিষদ কর্তৃক নিন্দিত হইব। পরিষদ কর্তৃক নিন্দিত হইলে যশের হ্রাস হইবে, যশের হ্রাস হইলে ভোগেরও হ্রাস হইবে, যশ হইতে ভোগপ্রাপ্তি হয়। হে গৌতম, যদি আমি যানারূঢ় হইয়া প্রতোদ যষ্টি উত্তোলন করি, উহা আমার যান হইতে অবতরণরূপে গ্রহণ করুন। হে গৌতম, যদি আমি যানারূঢ় হইয়া হস্ত নমিত করি, উহা শির দ্বারা আমার অভিবাদনরূপে গ্রহণ করুন।”

৩২২. অনন্তর ভগবান সোণদণ্ডকে ধর্মকথা দ্বারা উপবিষ্ট, সমুদ্দীপ্ত, সমুত্তেজিত, সম্প্রহৃষ্ট করিয়া আসন হইতে উত্থানপূর্বক প্রস্থান করিলেন।

সোণদণ্ড সূত্র সমাপ্ত।


 

৫. কূটদন্ত সূত্র
৩২৩. আমি এইরূপ শ্রবণ করিয়াছি। একসময় ভগবান পঞ্চশত ভিক্ষু-সমন্বিত মহাভিক্ষুসংঘের সহিত মগধে ভ্রমণ করিতে করিতে ওই দেশের খানুমত নামক ব্রাহ্মণগ্রামে উপনীত হইলেন। ওই সময় ব্রাহ্মণ কূটদন্ত রাজভোগ্য, রাজদায় ব্রহ্মদায়রূপে মগধরাজ শ্রেণিক বিম্বিসার কর্তৃক প্রদত্ত জনাকীর্ণ তৃণকাষ্ঠ-উদক-ধান্যসম্পন্ন খানুমতে বাস করিতেছিলেন। ওই সময় কূটদন্ত ব্রাহ্মণের মহাযজ্ঞ উপস্থিত হইয়াছিল। সাতশত বৃষ, সাতশত বৎসতর, সাতশত বৎসতরী, সাতশত ছাগ এবং সাতশত মেষ যজ্ঞার্থে যূপকাষ্ঠে নীত হইয়াছিল।

৩২৪. খানুমতের ব্রাহ্মণ-গৃহপতিগণ শুনিলেন, “শাক্যপুত্র শ্রমণ গৌতম... শুভজনক” (সোণদণ্ড সূত্রের ৩০১ অনুচ্ছেদ দ্রষ্টব্য)।

৩২৫. তদনন্তর খানুমতের ব্রাহ্মণ-গৃহপতিগণ ভিন্ন ভিন্ন দলে বিভক্ত হইয়া খানুমত হইতে নিষ্ক্রমণপূর্বক অম্বলট্ঠিকা উদ্যানে গমন করিতে লাগিলেন।

৩২৬. ওই সময়ে ব্রাহ্মণ কূটদন্ত দিবাশয়নের নিমিত্ত স্বীয় প্রাসাদোপরি গমন করিয়াছিলেন। তিনি দেখিলেন খানুমতের ব্রাহ্মণ-গৃহপতিগণ বিভিন্ন দলে বিভক্ত হইয়া খানুমত হইতে নিষ্ক্রমণপূর্বক অম্বলট্ঠিকার অভিমুখে গমন করিতেছে। উহা দেখিয়া তিনি দ্বারপালকে বলিলেন :

“খানুমতের ব্রাহ্মণ গৃহপতিগণ কী হেতু এইরূপে অম্বলট্ঠিকার অভিমুখে গমন করিতেছে?”

৩২৭. “শাক্যপুত্র শ্রমণ গৌতম শাক্যকুল হইতে প্রব্রজিত হইয়া পঞ্চশত ভিক্ষু-সমন্বিত মহাভিক্ষুসংঘের সহিত মগধে ভ্রমণ করিতে করিতে খানুমতে উপনীত হইয়া তথায় অম্বলট্ঠিকা উদ্যানে অবস্থান করিতেছেন। সেই ভগবান গৌতমের সম্বন্ধে এইরূপ যশোগীতি বিস্তৃত হইয়াছে :

“ইনিই... বুদ্ধ ভগবন্ত।” সেই ভগবান গৌতমকে দেখিবার জন্য ইহারা যাইতেছে।”

৩২৮. তদনন্তর কূটদন্ত চিন্তা করিলেন :

“আমি শুনিয়াছি শ্রমণ গৌতম ষোড়শ অঙ্গযুক্ত ত্রিবিধ যজ্ঞ বিদিত আছেন। উহা কিন্তু আমার বিদিত নয়, অথচ আমি মহাযজ্ঞ সম্পাদনে ইচ্ছুক। অতএব আমি শ্রমণ গৌতমের নিকট গমন করিয়া তাঁহাকে ষোড়শাঙ্গ ত্রিবিধ যজ্ঞ সম্বন্ধে জিজ্ঞাসা করিব।”

৩২৯. তৎপরে কূটদন্ত দ্বারপালকে বলিলেন :

“দ্বারপাল, তুমি খানুমতের ব্রাহ্মণ গৃহপতিগণের নিকট গিয়া বল, “ব্রাহ্মণ কূটদন্ত আপনাদিগকে অপেক্ষা করিতে বলিয়াছেন, তিনিও শ্রমণ গৌতমের দর্শনার্থ যাইবেন।”

কূটদন্ত ও ব্রাহ্মণগণ
“যথা আজ্ঞা” বলিয়া দ্বারপাল খানুমতের ব্রাহ্মণ গৃহপতিগণের নিকট গিয়া সমস্ত বলিল।

৩৩০. ওই সময়ে বহু শত ব্রাহ্মণ কূটদন্তের মহাযজ্ঞে যোগদান করিবার নিমিত্ত খানুমতে অবস্থান করিতেছিলেন। তাঁহারা শুনিলেন যে কূটদন্ত শ্রমণ গৌতমের দর্শনার্থ যাইতেছেন।

৩৩১. ইহা শুনিয়া তাঁহারা কূটদন্তের নিকট গমন করিয়া তাঁহাকে বলিলেন :

“কূটদন্ত শ্রমণ গৌতমকে দর্শন করিতে যাইবেন ইহা কি সত্য?

“ইহাই আমার ইচ্ছা, আমিও গৌতমকে দর্শন করিতে যাইব।”

৬. “মাননীয় কূটদন্ত গৌতমের দর্শনার্থ যাইবেন না, যাওয়া যুক্ত নহে। কূটদন্ত গৌতমের দর্শনার্থ যাইলে তাঁহার যশের হ্রাস হইবে, গৌতমের যশ বৃদ্ধি পাইবে। এই কারণে কূদটদন্তের যাওয়া যুক্ত নহে, শ্রমণ গৌতমেরই কূটদন্তের নিকট আগমন করা উচিত। কূটদন্ত মাতৃ এবং পিতৃ উভয় পক্ষ হইতেই... নির্দোষ (সোণদণ্ড সূত্রের ৩০৩ অনুচ্ছেদ দ্রষ্টব্য)। এই কারণে কূটদন্তের যাওয়া উচিত নহে, গৌতমেরই কূটদন্তের নিকট আগমন করা উচিত। মাননীয় কূটদন্ত আঢ্য... সম্পন্ন খানুমতে বাস করিতেছেন। এই কারণে কূটদন্তের শ্রমণ গৌতমের দর্শনার্থ গমন উচিত নহে, গৌতমেরই উচিত কূটদন্তের দর্শনার্থ আগমন করা।

৩৩২. এইরূপ উক্ত হইলে কূটদন্ত ওই ব্রাহ্মণদিগকে বলিলেন :

“তাহা হইলে, ব্রাহ্মণগণ, তোমরা আমার বাক্যও শ্রবণ করো, যে কারণে... আমাদের কর্তব্য। যেহেতু তিনি খানুমতে উপনীত হইয়া তথায় অম্বলট্ঠিকা উদ্যানে অবস্থিতি করিতেছেন, সেই হেতু তিনি আমাদের অতিথি এবং অতিথি আমাদের... কর্তব্য। এই সকল কারণে... অপরিসীম।” (সোণদণ্ডের সূত্রের ৩০৪ অনুচ্ছেদ দ্রষ্টব্য)।

৩৩৩. এইরূপ উক্ত হইলে ব্রাহ্মণগণ কূটদন্তকে বলিলেন :

“মাননীয় কূটদন্ত যেরূপে শ্রমণ গৌতমের প্রশংসোক্তি করিলেন, তাহাতে... যাইব।” (সোণদণ্ডের সূত্রের ৩০৫ অনুচ্ছেদ দ্রষ্টব্য)।

৩৩৪. তৎপরে কূটদন্ত বৃহৎ ব্রাহ্মণসংঘের সহিত অম্বলট্ঠিকা উদ্যানে ভগবানের নিকট গমনপূর্বক তাঁহাকে অভিবাদন ও তাঁহার সহিত প্রীত্যালাপান্তে এক প্রান্তে উপবিষ্ট হইলেন। খানুমতের ব্রাহ্মণ-গৃহস্থগণ কেহ কেহ ভগবানকে... একান্তে বসিলেন।

৩৩৫. এইরূপে উপবিষ্ট হইয়া কূটদন্ত ভগবানকে বলিলেন :

“হে গৌতম, আমি শুনিয়াছি শ্রমণ গৌতম ষোড়শাঙ্গ ত্রিবিধ যজ্ঞসম্পদা অবগত আছেন। আমি উহা জানি না, কিন্তু আমি মহাযজ্ঞ করিতে ইচ্ছুক। গৌতম আমাকে অনুগ্রহপূর্বক ওই যজ্ঞ-সম্পদা শিক্ষা দিন।”

৩৩৬. “তাহা হইলে, ব্রাহ্মণ, শ্রবণ করো, উত্তমরূপে মনঃসংযোগ করো, আমি বলিতেছি।”

যজ্ঞের পূর্বকৃত্য
প্রত্যুত্তরে কূটদন্ত সম্মতি জ্ঞাপন করিলেন। ভগবান বলিলেন :

“ব্রাহ্মণ, পূর্বকালে মহাবিজিত নামে এক রাজা ছিলেন। তিনি আঢ্য, মহাধনী, মহাভোগী ছিলেন, তাঁহার রাজভাণ্ডার প্রভূত স্বর্ণ-রৌপ্যাদি বিত্ত-উপকরণ ও ধনধান্যে পরিপূর্ণ ছিল। রাজা মহাবিজিত নির্জনে ধ্যানরত হইলে তাঁহার চিত্তে এইরূপ পরিবিতর্কের উদয় হইল, “বিপুল মানুষী-ভোগ আমার অধিকারে, আমি সুবিশাল পৃথিবীমণ্ড জয় করিয়াছি; অতএব আমি মহাযজ্ঞের অনুষ্ঠান করিব, উহা দীর্ঘকাল আমার সুখ ও হিতবিধান করিবে”।

৩৩৭. তৎপরে রাজা মহাবিজিত পুরোহিত ব্রাহ্মণকে আহ্বান করিয়া বলিলেন, “হে ব্রাহ্মণ, আমি নির্জনে ধ্যানরত হইলে আমার চিত্তে এইরূপ পরিবিতর্কের উদয় হইল, “বিপুল মানুষী-ভোগ... করিবে। হে ব্রাহ্মণ, আমি মহাযজ্ঞের অনুষ্ঠান করিতে ইচ্ছা করি, দীর্ঘকাল আমার হিত ও সুখের জন্য আমাকে শিক্ষা দিন।”

৩৩৮. “রাজা এইরূপ কহিলে ব্রাহ্মণ পুরোহিত মহাবিজিতকে বলিলেন, “নৃপতির জনপদ সকণ্টক স-উৎপীড়ক, রাজ্যে গ্রাম ও নগর লুণ্ঠনকারী চোরের প্রাদুর্ভাব, পথসমূহ ভয়পূর্ণ। রাজা যদি এই সকণ্টক স-উৎপীড়ক জনপদ হইতে কর গ্রহণ করেন, তাহা হইলে উহা ন্যায় বিগর্হিত হইবে। রাজা হয়তো মনে করিতে পারেন, “এই দস্যু-কণ্টক আমি বধ, বন্ধন, হানি, নিন্দা অথবা নির্বাসন দ্বারা উৎপাটিত করিব”, কিন্তু এইরূপে ওই দস্যুকণ্টক সম্যক প্রকারে দূরীভূত হইবে না। হতাবশিষ্টগণ রাজার জনপদে উপদ্রব করিবে। কিন্তু এক উপায় আছে যার দ্বারা এই উপদ্রব সম্পূর্ণরূপে দূরীভূত হইতে পারে। রাজ্যে কৃষি-গোরক্ষ কর্মে যাহাদের উৎসাহ, রাজা তাহাদিগকে বীজ ও অন্নদান করুন, বাণিজ্যে যাহাদের উৎসাহ, রাজা তাহাদিগকে মূলধন দান করুন, যাহারা রাজকার্যে নিযুক্ত, রাজা তাহাদিগকে অন্ন ও বেতন দান করুন, ওই সকল মনুষ্য স্বকর্ম নিরত হইয়া আর রাজ্যে উপদ্রব করিবে না; রাজার আয়বৃদ্ধি হইবে, রাজ্য ক্ষেমযুক্ত, অকণ্টক, অনুপদ্রুত হইবে, প্রজাবর্গ আনন্দিত চিত্তে ক্রোড়ে পুত্র নাচাইয়া নিরর্গল গৃহে সুখে বিহার করিবে।”

রাজা মহাবিজিত “উত্তম” বলিয়া পুরোহিত ব্রাহ্মণের বাক্যানুসারে রাজ্যের কৃষক-গোরক্ষগণকে বীজ ও অন্ন দান করিলেন, বণিকগণকে মূলধন দান করিলেন, রাজপুরুষগণকে অন্ন ও বেতন দান করিলেন। ওই সকল মনুষ্য স্বকর্ম নিরত হইয়া আর রাজ্যে উপদ্রব করিল না, রাজার আয় বৃদ্ধি হইল; ক্ষেমযুক্ত, অকণ্টক, অনুপদ্রুত রাজ্যে প্রজাবর্গ আনন্দিত চিত্তে ক্রোড়ে পুত্র নাচাইয়া নিরর্গল গৃহে সুখে বিহার করিতে লাগিল।

যজ্ঞের পূর্বকৃত্য
১২. “অনন্তর রাজা মহাবিজিত পুরোহিত ব্রাহ্মণকে আহ্বান করিয়া তাঁহাকে বলিলেন, “দস্যুকণ্টক উৎপাটিত হইয়াছে, আপনার বিধানে আমার কোষ পরিপূর্ণ, রাজ্য ক্ষেমযুক্ত, অকণ্টক, অনুপদ্রুত। প্রজাবর্গ আনন্দিত চিত্তে ক্রোড়ে পুত্র নাচাইয়া নিরর্গল গৃহে সুখে বাস করিতেছে। হে ব্রাহ্মণ, আমি মহা যজ্ঞানুষ্ঠান করিতে ইচ্ছুক, দীর্ঘকাল আমার হিত ও সুখের জন্য আমাকে শিক্ষা দিন।”

৩৩৯. “তাহা হইলে, মহারাজ, রাজ্যের নৈগম এবং জানপদ ক্ষত্রিয় সামন্তরাজগণকে, অমাত্য পারিষদগণকে, ব্রাহ্মণ মহাশালগণকে, ধনী গৃহস্থগণকে আমন্ত্রণপূর্বক বলুন, “আমি মহা যজ্ঞানুষ্ঠানে অভিলাষী, দীর্ঘকাল আমার হিত ও সুখের জন্য আমাকে শিক্ষা দিন।”

“হে ব্রাহ্মণ, রাজা মহাবিজিত পুরোহিত ব্রাহ্মণের বাক্যে সম্মত হইয়া রাজ্যের নৈগম এবং জানপদ ক্ষত্রিয় সামন্তরাজগণকে, অমাত্য পারিষদগণকে, ব্রাহ্মণ মহাশালগণকে, ধনী গৃহস্থগণকে আমন্ত্রণপূর্বক বলিলেন :

“আমি মহাযজ্ঞানুষ্ঠানে... শিক্ষা দিন।” উত্তরে তাঁহারা সকলেই বলিলেন, মহারাজ, যজ্ঞানুষ্ঠান করুন, যজ্ঞকাল উপস্থিত।”

“এইরূপে ওই চারি অনুমতি-পক্ষ সেই যজ্ঞের উপাদানস্বরূপ হইলেন।”

৩৪০. “রাজা মহাবিজিত অষ্টাঙ্গযুক্ত ছিলেন-তিনি মাতৃ ও পিতৃ উভয় পক্ষ হইতেই সুজাত, ঊর্ধ্বতন সপ্তপুরুষ পর্যন্ত বিশুদ্ধ গর্ভজাত, জাতি সম্বন্ধে নিষ্কলঙ্ক, নির্দোষ;

“তিনি অভিরূপ, দর্শনীয়, প্রাসাদিক, পরম বর্ণসৌন্দর্যলব্ধ, ব্রহ্মবর্ণী, ব্রহ্মদেহী, মহদ্দর্শন;

“তিনি আঢ্য, মহাধনী, মহাভোগী, প্রভূত স্বর্ণ-রৌপ্যাদি বিত্ত-উপকরণ ও ধনধান্যে পরিপূর্ণ রাজভাণ্ডারসম্পন্ন;

“তিনি পরাক্রান্ত; রাজভক্ত আদেশানুবর্তী চতুরঙ্গিণী সেনাসমন্বিত; স্বীয় যশগৌরব দ্বারা যেন শত্রুদহনকারী;

“তিনি শ্রদ্ধাবান, দায়ক, দানপতি, অবারিত দ্বার, শ্রমণ-ব্রাহ্মণ-নিঃস্ব-দরিদ্র-যাচকগণের তৃষ্ণানিবারী উৎস, তিনি পুণ্য কর্মকারী-“তিনি সর্ববিধ বিদ্যায় বহুশ্রুত;

“তিনি ভাষিতের অর্থজ্ঞানসম্পন্ন-“এই কথার এই অর্থ, এই কথার এই অর্থ”;

তিনি পণ্ডিত, নিপুণ, মেধাবী, ভূত, ভবিষ্যৎ ও বর্তমানের চিন্তাকরণে সক্ষম।

“রাজা মহাবিজিত এই অষ্টাঙ্গযুক্ত ছিলেন। এই অষ্টাঙ্গও সেই যজ্ঞে উপাদানস্বরূপ হইল।

ত্রিবিধ
৩৪১. “পুরোহিত ব্রাহ্মণ চতুরঙ্গযুক্ত-তিনি মাতৃ ও পিতৃ উভয় পক্ষ হইতেই সুজাত, ঊর্ধ্বতন সপ্ত পুরুষ পর্যন্ত বিশুদ্ধ গর্ভজাত, জাতি সম্বন্ধে নিষ্কলঙ্ক, নির্দোষ;

তিনি অধ্যায়ক, মন্ত্রধারক, ত্রিবেদ, নির্ঘণ্ট, বেদনির্দিষ্ট অনুষ্ঠান পদ্ধতিসমূহ, শব্দতত্ত্ব এবং ইতিহাস রূপ পঞ্চম বেদে পারদর্শী; পাদ-পাঠজ্ঞ ও বৈয়াকরণিক; কূটতর্কবিদ্যা নিপুণ এবং মহাপুরুষ লক্ষণজ্ঞানসম্পন্ন-তিনি শীলবান, শীলবৃদ্ধ, বর্ধিত শীলসম্পন্ন;

তিনি পণ্ডিত, নিপুণ, মেধাবী, যাজ্ঞিকদিগের মধ্যে প্রথম অথবা দ্বিতীয়।

পুরোহিত ব্রাহ্মণ এই চতুরঙ্গ যুক্ত। এই চতুরঙ্গও সেই যজ্ঞের উপাদানস্বরূপ হইল।

৩৪২. “তদনন্তর, ব্রাহ্মণ, পুরোহিত ব্রাহ্মণ রাজা মহাবিজিতকে যজ্ঞের পূর্বে ত্রিবিধি শিক্ষা দিলেন, “মহাযজ্ঞ করণেচ্ছু আপনার চিত্তে যদি এইরূপ অনুতাপ উপস্থিত হয়, “আমার বিপুল ধনরাশি ব্যয়িত হইবে”, তাহা হইলে রাজা ওই অনুতাপ পোষণ করিবেন না। যজ্ঞকালে যদি আপনার চিত্তে এইরূপ অনুতাপ উপস্থিত হয়, “আমার বিপুল ধনরাশি ব্যয়িত হইতেছে” তাহা হইলে রাজা ওই অনুতাপ পোষণ করিবেন না। যজ্ঞ সমাপনান্তে যদি আপনার চিত্তে এইরূপ অনুতাপ উপস্থিত হয়, “আমার বিপুল ধনরাশি ব্যয়িত হইয়াছে”, তাহা হইলে রাজা ওই অনুতাপ পোষণ করিবেন না।

“পুরোহিত ব্রাহ্মণ রাজা মহাবিজিতকে যজ্ঞের পূর্বে এই ত্রিবিধি শিক্ষা দিলেন।”

৩৪৩. তৎপরে পুরোহিত ব্রাহ্মণ যজ্ঞের পূর্বেই রাজা মহাবিজিতের প্রতিগ্রাহকদিগের প্রতি যে দশ প্রকারে চিত্ত বিকার উৎপন্ন হইতে পারে তাহা দূর করিলেন। “আপনার যজ্ঞে প্রাণাতিপাতীও আসিবে, যাহারা প্রাণাতিপাত হইতে বিরত তাহারাও আসিবে। উহাদিগের মধ্যে যাহারা প্রাণাতিপাতী তাহারা আপনাদিগের প্রাণাতিপাত লইয়াই থাকিবে, যাহারা প্রাণাতিপাত হইতে বিরত রাজা তাহাদের জন্যই যজন করিবেন, তাহাদেরই প্রীতি উৎপাদন করিবেন, তাহারাই রাজার হৃদয়াভ্যন্তরে প্রসন্নতা আনয়ন করিবে।

প্রকৃত যজ্ঞ
যাহারা অদত্তের গ্রহণকারী তাহারাও আপনার যজ্ঞে আসিবে, যাহারা অদত্তের গ্রহণ হইতে বিরত তাহারাও আসিবে... যাহারা ব্যভিচারী তাহারাও আসিবে, যাহারা ব্যভিচার হইতে বিরত তাহারাও আসিবে, যাহারা মিথ্যাবাদী এবং যাহারা মিথ্যাবাদ হইতে বিরত, যাহারা পিশুনভাষী এবং যাহারা পিশুনভাষ হইতে বিরত, যাহারা পুরুষভাষী এবং যাহারা পুরুষভাষ হইতে বিরত, যাহারা বৃথা প্রলাপকারী এবং যাহারা উহা হইতে বিরত, যাহারা লোভী তাহারা এবং যাহারা অলোভী তাহারা, যাহারা ব্যাপন্ন চিত্ত তাহারা এবং যাহারা অব্যাপন্ন চিত্ত তাহারা, যাহারা মিথ্যাদৃষ্টিসম্পন্ন তাহারা এবং যাহারা সম্যক দৃষ্টিসম্পন্ন তাহারা-উহারা সকলেই আসিবে। যাহারা মিথ্যাদৃষ্টিসম্পন্ন তাহারা উহা লইয়াই থাকিবে, যাহারা সম্যক দৃষ্টিসম্পন্ন রাজা তাহাদের জন্যই যজন করিবেন, তাহাদেরই প্রীতি উৎপাদন করিবেন, তাহারাই রাজার হৃদয়াভ্যন্তরে প্রসন্নতা আনয়ন করিবে।” পুরোহিত ব্রাহ্মণ যজ্ঞের পূর্বেই রাজা মহাবিজিতের প্রতিগ্রাহকদিগের প্রতি এই দশ প্রকারে যে চিত্তবিকার উৎপন্ন হইতে পারে তাহা দূর করিলেন।

৩৪৪. তৎপরে পুরোহিত ব্রাহ্মণ মহাযজ্ঞের অনুষ্ঠানের সময় রাজা মহাবিজিতের চিত্তকে ষোড়শ প্রকারে সমুপদিষ্ট সমুদ্দীপ্ত, সমুত্তেজিত ও সম্প্রহৃষ্ট করিলেন :

“মহা যজ্ঞানুষ্ঠানকালে যদি রাজাকে কেহ কহে-“রাজা মহাবিজিত মহাযজ্ঞের অনুষ্ঠান করিতেছেন, কিন্তু তিনি নৈগম এবং জানপদ ক্ষত্রিয় সামন্তগণকে নিমন্ত্রণ করেন নাই, অথচ রাজা এইরূপ মহাযজ্ঞের অনুষ্ঠান করিতেছেন”, রাজাকে ধর্মত কেহ এরূপ বলিতে পারে না, তিনি নৈগম এবং জানপদ ক্ষত্রিয় সামন্তগণকে নিমন্ত্রণ করিয়াছে অতএব আপনি যজন করুন, প্রীতিপূর্ণ হউন, হৃদয়ে প্রসন্নতা অনুভব করুন। যদি কেহ রাজাকে এরূপ কহে, “রাজা মহাবিজিত মহাযজ্ঞের অনুষ্ঠান করিতেছেন, কিন্তু নিগম ও জনপদ হইতে অমাত্য পারিষদবর্গকে নিমন্ত্রণ করেন নাই... ব্রাহ্মণ মহাশালগণকে নিমন্ত্রণ করেন নাই... ধনী গৃহস্থগণকে নিমন্ত্রণ করেন নাই, অথচ তিনি মহাযজ্ঞের অনুষ্ঠান করিতেছেন,” রাজাকে ধর্মত কেহ এরূপ বলিতে পারেন, তিনি ওই সকল নিমন্ত্রণ সম্পন্ন করিয়াছেন, অতএব আপনি যজন করুন, প্রীতিপূর্ণ হউন, হৃদয়ে প্রসন্নতা অনুভব করুন। যদি কেহ রাজাকে এরূপ কহে, “রাজা মহাবিজিত মহাযজ্ঞের অনুষ্ঠান করিতেছেন, কিন্তু তিনি মাতৃ ও পিতৃ উভয় পক্ষ হইতে সুজাত নহেন, ঊর্ধ্বতন সপ্তপুরুষ পর্যন্ত বিশুদ্ধ গর্ভজাত নহেন, জাতি সম্বন্ধে নিষ্কলঙ্ক নির্দোষ নহেন, অথচ তিনি মহাযজ্ঞের অনুষ্ঠান করিতেছেন”, রাজাকে ধর্ম কেহ এরূপ বলিতে পারে না, আপনি মাতৃ ও পিতৃ উভয় পক্ষ হইতে সুজাত, ঊর্ধ্বতন সপ্তদশ পুরুষ পর্যন্ত বিশুদ্ধ গর্ভজাত, জাতি সম্বন্ধে নিষ্কলঙ্ক নির্দোষ। অতএব আপনি যজন করুন, প্রীতিপূর্ণ হউন, হৃদয়ে প্রসন্নতা অনুভব করুন। যদি কেহ রাজাকে এরূপ কহে, “রাজা মহাবিজিত মহাযজ্ঞের অনুষ্ঠান করিতেছেন, কিন্তু তিনি অভিরূপ, দর্শনীয়, প্রাসাদিক, পরম বর্ণসৌন্দর্যলব্ধ, ব্রহ্মবর্ণী, ব্রহ্মদেহী, মহদ্দর্শন নহেন... তিনি আঢ্য, মহাধনী, মহাভোগী, প্রভূত স্বর্ণরৌপ্যাদি বিত্ত-উপকরণ ও ধনধান্যে পরিপূর্ণ রাজভাণ্ডারসম্পন্ন নহেন... তিনি পরাক্রান্ত রাজভক্ত আদেশানুবর্তী চতুরঙ্গিণী সেনা সমন্বিত, স্বীয় যশগৌরব দ্বারা শত্রু দহনকারী নহেন... তিনি শ্রদ্ধাবান, দায়ক, দানপতি, অবারিতদ্বার, শ্রমণ-ব্রাহ্মণ-নিঃস্ব-দরিদ্র-যাচকগণের তৃষ্ণানিবারী উৎস এবং পুণ্য কর্মকারী নহেন... তিনি সর্ববিধ বিদ্যায় বহুশ্রুত নহেন... তিনি “এই কথার এই অর্থ, এই কথার এই অর্থ” এইরূপ ভাষিতের অর্থজ্ঞানসম্পন্ন নহেন... তিনি পণ্ডিত, নিপুণ, মেধাবী, ভূত-ভবিষ্যৎ-বর্তমানের চিন্তাকরণে সক্ষম নহেন... অথচ তিনি এইরূপ মহাযজ্ঞের অনুষ্ঠান করিতেছেন”, রাজাকে ধর্মত কেহ এরূপ বলিতে পারে না, আপনি পণ্ডিত, নিপুণ, মেধাবী, ভূত-ভবিষ্যৎ বর্তমানের চিন্তাকরণে সক্ষম, অতএব আপনি যজন করুন, প্রীতিপূর্ণ হউন, হৃদয়ে প্রসন্নতা অনুভব করুন। যদি কেহ রাজাকে এরূপ কহে, “রাজা মহাবিজিত মহাযজ্ঞের অনুষ্ঠান করিতেছেন, কিন্তু তাঁহার পুরোহিত ব্রাহ্মণ মাতৃ ও পিতৃ উভয় পক্ষ হইতে সুজাত, ঊর্ধ্বতন সপ্তদশ পুরুষ পর্যন্ত বিশুদ্ধ গর্ভজাত, জাতি সম্বন্ধে নিষ্কলঙ্ক নির্দোষ নহেন। অথচ তিনি এইরূপ মহাযজ্ঞের অনুষ্ঠান করিতেছেন,” রাজাকে ধর্মত কেহ এরূপ বলিতে পারে না, রাজার পুরোহিত ব্রাহ্মণ মাতৃ ও পিতৃ... নিষ্কলঙ্ক নির্দোষ। অতএব আপনি যজন করুন, প্রীতিপূর্ণ হউন, হৃদয়ে প্রসন্নতা অনুভব করুন। যদি কেহ রাজাকে এরূপ কহে, “রাজা মহাবিজিত মহাযজ্ঞের অনুষ্ঠান করিতেছেন, কিন্তু তাঁহার পুরোহিত ব্রাহ্মণ অধ্যায়ক ও মন্ত্রধারক নহেন; ত্রিবেদ, নির্ঘণ্ট, বেদনির্দিষ্ট অনুষ্ঠান পদ্ধতিসমূহ, শব্দতত্ত্ব এবং ইতিহাসরূপ পঞ্চমবেদ পারদর্শী নহেন; পদপাঠজ্ঞ ও বৈয়াকরণিক নহেন; কূটতর্কবিদ্যানিপুণ এবং মহাপুরুষলক্ষণ জ্ঞানসম্পন্ন নহেন।... তিনি শীলবান, শীলবৃদ্ধ, বর্ধিত শীলসম্পন্ন নহেন... তিনি পণ্ডিত, নিপুণ, মেধাবী যাজ্ঞিকদিগের মধ্যে প্রথম অথবা দ্বিতীয় নহেন, অথচ রাজা এইরূপ মহাযজ্ঞের অনুষ্ঠান করিতেছেন, “রাজাকে ধর্ম কেহ এরূপ বলিতে পারে না, রাজার পুরোহিত ব্রাহ্মণ পণ্ডিত, নিপুণ, মেধাবী, যাজ্ঞিকদিগের মধ্যে প্রথম অথবা দ্বিতীয়। অতএব আপনি যজন করুন, প্রীতিপূর্ণ হউন, হৃদয়ে প্রসন্নতা অনুভব করুন।”

“এইরূপে পুরোহিত ব্রাহ্মণ মহাযজ্ঞের অনুষ্ঠানের সময় রাজা মহাবিজিতের চিত্তকে ষোড়শ প্রকারে সমুপদিষ্ট, সমুদ্দীপ্ত, সমুত্তেজিত ও সম্প্রহৃষ্ট করিলেন।

৩৪৫. “হে ব্রাহ্মণ, সেই যজ্ঞে গো-হনন হইল না, অজ ও মেষ, কুক্কুট ও শূকরের প্রাণ বিনাশ হইল না, নানাবিধ প্রাণীর জীবন নষ্ট হইল না, যূপকাষ্ঠের নিমিত্ত বৃক্ষ ছিন্ন হইল না, যজ্ঞ-তৃণার্থে দর্ব কর্তিত হইল না; দাস, সংবাদবাহক, কর্মকারকগণ দণ্ড-তর্জিত ও ভস্ম-তর্জিত হইয়া অশ্রুমুখে রোদনপরায়ণ হইয়া কর্মে প্রবৃত্ত হইল না। যাহার ইচ্ছুক তাহারাই কর্ম করিল, যাহারা অনিচ্ছুক তাহারা করিল না; যাহারা যে কর্মে প্রবৃত্তি সে তাহাই করিল, যাহার যাহাতে অপ্রবৃত্তি সে তাহা করিল না। ঘৃত-তৈল-নবনীত-দধি-মধু-গুড় দ্বারা সেই যজ্ঞ নিষ্ঠিত হইল।

৩৪৬. “হে ব্রাহ্মণ, তৎপরে নৈগম ও জানপদ ক্ষত্রিয় সমান্তগণ, অমাত্য পারিষদগণ, ব্রাহ্মণ মহাশালগণ, ধনী গৃহস্থগণ প্রভূত ধন-সম্পত্তি লইয়া রাজা মহাবিজিতের নিকট গমনপূর্বক তাঁহাকে বলিল, “দেব, প্রভূত এই ধন-সম্পত্তি দেবোদ্দেশ্যে আহৃত হইয়াছে, আপনি ইহা গ্রহণ করুন।”

“আমার ধর্মোপার্জিত বহু অর্থ আছে, আপনাদের ধন আপনাদেরই হউক, এই স্থান হইতে আপনারা আরও গ্রহণ করুন।”

“রাজা ধনগ্রহণে অস্বীকৃত হইলে তাঁহারা স্থানান্তরে গমনপূর্বক এই প্রকার মন্ত্রণা করিলেন, “এই ধন যদি আমরা পুনরায় গৃহে লইয়া যাই, তাহা হইলে উহা অযুক্ত হইবে; রাজা মহাবিজিত মহাযজ্ঞের অনুষ্ঠান করিতেছেন, আমরা তাঁহার অনুযোগী হইব।”

৩৪৭. “হে ব্রাহ্মণ, তৎপরে যজ্ঞবাটের পূর্বদিকে নৈগম এবং জানপদ ক্ষত্রিয় সামন্তগণ আপনাদিগের দান স্থাপিত করিলেন, দক্ষিণে অমাত্য পারিষদবর্গ, পশ্চিমে ব্রাহ্মণ মহাশালগণ এবং উত্তরে ধনী গৃহস্থগণ আপন আপন দান স্থাপিত করিলেন। ওই সকল যজ্ঞে গো-হনন হইল না... সেই যজ্ঞ নিষ্ঠিত হইল।

“ইহাই চারি অনুমতি পক্ষ, রাজা মহাবিজিত অষ্টাঙ্গযুক্ত, পুরোহিত ব্রাহ্মণ চারি অঙ্গযুক্ত; এবং তিন বিধি। হে ব্রাহ্মণ, ইহাই ষোড়শাঙ্গ ত্রিবিধ যজ্ঞ-সম্পদা কথিত হয়।”

৩৪৮. এইরূপ উক্ত হইলে ব্রাহ্মণগণ উন্নাদ, উচ্চশব্দ, মহাশব্দ করিতে লাগিল, “অহো যজ্ঞ, অহো যজ্ঞ-সম্পদা!” কিন্তু ব্রাহ্মণ কূটদন্ত মৌন হইয়া উপবিষ্ট রহিলেন, অনন্তর ব্রাহ্মণগণ কূটদন্তকে বলিলেন :

“কূটদন্ত, আপনি কি নিমিত্ত শ্রমণ গৌতমের সুভাষিত বাক্য সুভাষিতরূপে অনুমোদন করিতেছেন না?”

“আমি যে ওই বাক্যের অনুমোদন করিতেছি না তাহা নহে, যে শ্রমণ গৌতমের সুভাষিত বাক্য সুভাষিতরূপে অনুমোদন না করিবে তাহার মস্তক বিদীর্ণ হইবে। কিন্তু আমি এইরূপ মনে করিতেছি, “শ্রমণ গৌতম বলিতেছেন না, “আমি এইরূপ শ্রবণ করিয়াছি” অথবা “এইরূপ হইতে পারে, কিন্তু তিনি বলিতেছেন, “তখন উহাই ছিল, ওই সময় এইরূপই ছিল।” এইরূপে আমার মনে হইতেছে, “শ্রমণ গৌতম নিশ্চয়ই ওই সময় যজ্ঞ-স্বামী রাজা মহাবিজিত ছিলেন; অথবা সেই যজ্ঞের যাজক পুরোহিত ব্রাহ্মণ ছিলেন।” এইরূপ যজ্ঞের কারক কিংবা কারয়িতা মরণান্তে সুগতি স্বর্গলোকে উৎপন্ন হন, ইহা কি পূজ্য গৌতমের স্বকীয় অভিজ্ঞতালব্ধ জ্ঞান?”

মহত্তর যজ্ঞ
“হে ব্রাহ্মণ, উহা আমার অভিজ্ঞতালব্ধ জ্ঞান। আমি সেই সময়ে সেই যজ্ঞের যাজক পুরোহিত ব্রাহ্মণ ছিলাম।”

৩৪৯. “হে গৌতম, এই ষোড়শাঙ্গ ত্রিবিধ যজ্ঞ-সম্পদা হইতে অপেক্ষাকৃত সুকর এবং অনায়াসসাধ্য; কিন্তু মহত্তর ফলপ্রদায়ী ও মহোপকারী অন্য কোনো যজ্ঞ আছে কি?”

“আছে।”

“উহা কী?”

“উহা শীলবান প্রব্রজিতদিগের উদ্দেশ্যে অনুকূল নিত্য দানযজ্ঞ।”

“হে গৌতম, শীলবান প্রব্রজিতদিগের উদ্দেশ্যে অনুকূল নিত্য দানযজ্ঞ যে ষোড়শাঙ্গ ত্রিবিধ যজ্ঞ-সম্পদা হইতে অপেক্ষাকৃত সুকর এবং অনায়াসসাধ্য; কিন্তু মহত্তর ফলপ্রদায়ী ও মহোপকারী, তাহার হেতু কী, প্রত্যয় কী?”

“হে ব্রাহ্মণ, যাঁহারা অর্হৎ অথবা অর্হত্ত্বমার্গারূঢ় তাঁহারা এবম্বিধ যজ্ঞে গমন করেন না। কী কারণে? যেহেতু ওই স্থানে দণ্ড-প্রহারও দৃষ্ট হয়, গলগ্রহও দৃষ্ট হয়। এই কারণে যাঁহারা অর্হৎ অথবা অর্হত্ত্বমার্গারূঢ় তাঁহার এবম্বিধ যজ্ঞে গমন করেন না। কিন্তু তাঁহারা শীলবান প্রব্রজিতদিগের উদ্দেশ্যে যে অনুকূল নিত্য দানযজ্ঞ তাহাতে গমন করেন। কী কারণে? যেহেতু ওই স্থানে দণ্ড-প্রহারও দৃষ্ট হয় না, গলগ্রহও দৃষ্ট হয় না। এই কারণে তাঁহারা ওই রূপ স্থানে গমন করেন। হে ব্রাহ্মণ, এই অনুকূল নিত্য দানযজ্ঞ যে ষোড়শাঙ্গ ত্রিবিধ যজ্ঞ-সম্পদা হইতে অপেক্ষাকৃত সুকর ও অনায়াসসাধ্য; কিন্তু মহত্তর ফলপ্রদায়ী ও মহোপকারী, ইহাই তাহার হেতু, ইহাই প্রত্যয়।”

৩৫০. “হে গৌতম, উক্ত দ্বিবিধ যজ্ঞ হইতে অপেক্ষাকৃত সুকর এবং অনায়াসসাধ্য; কিন্তু মহত্তর ফলপ্রদায়ী ও মহোপকারী অন্য যজ্ঞ আছে কি?”

“আছে।”

“উহা কী?”

“চতুর্দিকস্থ সংঘের উদ্দেশ্যে নির্মিত বিহার।”

৩৫১. “হে গৌতম, উক্ত ত্রিবিধ যজ্ঞ হইতে অপেক্ষাকৃত সুকর এবং অনায়াসসাধ্য; কিন্তু মহত্তর ফলপ্রদায়ী ও মহোপকারী অন্য যজ্ঞ আছে কি?”

“আছে।”

“উহা কী?”

“প্রসন্ন চিত্তে বুদ্ধের শরণ গ্রহণ, ধর্মের শরণ গ্রহণ, সংঘের শরণ গ্রহণ।”

৩৫২. “হে গৌতম, উক্ত চতুর্বিধ যজ্ঞ হইতে অপেক্ষাকৃত সুকর এবং অনায়াসসাধ্য; কিন্তু মহত্তর ফলপ্রদায়ী ও মহোপকারী অন্য যজ্ঞ আছে কি?”

“আছে।”

“উহা কী?”

“প্রসন্ন চিত্তে শিক্ষাপদসমূহের গ্রহণ-প্রাণাতিপাত হইতে বিরতি, অদত্তের গ্রহণ হইতে বিরতি, ব্যভিচার হইতে বিরতি, মৃষাবাদ হইতে বিরতি, সুরা-মেরয়-মদ্য-প্রমাদ স্থান হইতে বিরতি।”

৩৫৩. “হে গৌতম, উক্ত পঞ্চবিধ যজ্ঞ হইতে অপেক্ষাকৃত সুকর এবং অনায়াসসাধ্য; কিন্তু মহত্তর ফলপ্রদায়ী ও মহোপকারী অন্য যজ্ঞ আছে কি?”

“আছে।”

“উহা কী?”

“হে ব্রাহ্মাণ, জগতে তথাগতের আবির্ভাব হইয়াছে... [এইস্থলে শ্রামণ্যফল সূত্রের ১৯০ অনুচ্ছেদ হইতে ২২৬ নং অনুচ্ছেদে বর্ণিত প্রথম ধ্যান পর্যন্ত উক্ত হইয়াছে] হে ব্রাহ্মণ, এই যজ্ঞ পূর্বকথিত যজ্ঞসমূহ হইতে অপেক্ষাকৃত সুকর এবং অনায়াসসাধ্য; কিন্তু মহত্তর ফলপ্রদায়ী ও মহোপকারী।

... [তৎপরে শ্রামণ্যফল সূত্রের ২২৮ অনুচ্ছেদ হইতে ২৩২ অনুচ্ছেদে বর্ণিত দ্বিতীয়, তৃতীয় ও চতুর্থ ধ্যান উক্ত হইয়াছে] হে ব্রাহ্মণ, এই যজ্ঞ পূর্বকথিত যজ্ঞসমূহ হইতে অপেক্ষাকৃত সুকর এবং অনায়াসসাধ্য; কিন্তু মহত্তর ফলপ্রদায়ী ও মহোপকারী।

... [তৎপরে শ্রামণ্যফল সূত্রের ২৩৪ অনুচ্ছেদে বর্ণিত জ্ঞানদর্শন উক্ত হইয়াছে] হে ব্রাহ্মণ, এই যজ্ঞ পূর্বকথিত যজ্ঞসমূহ হইতে অপেক্ষাকৃত সুকর এবং অনায়াসসাধ্য; কিন্তু মহত্তর ফলপ্রদায়ী ও মহোপকারী।

... [তৎপরে শ্রামণ্যফল সূত্রের ২৪৮-২৪৯ অনুচ্ছেদে বর্ণিত আসবক্ষয় জ্ঞান উক্ত হইয়াছে] হে ব্রাহ্মণ, এই যজ্ঞ পূর্বকথিত যজ্ঞসমূহ হইতে অপেক্ষাকৃত সুকর এবং অনায়াসসাধ্য; কিন্তু মহত্তর ফলপ্রদায়ী ও মহোপকারী। হে ব্রাহ্মণ, এই যজ্ঞ-সম্পদা হইতে উন্নততর ও মধুরতর যজ্ঞ-সম্পদা আর নাই।”

৩৫৪. এইরূপ উক্ত হইলে কূটদন্ত ব্রাহ্মণ ভগবানকে এইরূপ বলিলেন :

অতি উত্তম, গৌতম, অতি উত্তম! যেরূপ উৎপাতিতের পুনঃ প্রতিষ্ঠা হয়, লুক্কায়িত প্রকাশিত হয়, মূঢ় পথ প্রদর্শিত হয়, চক্ষুষ্মানের দেখিবার নিমিত্ত অন্ধকারে তৈলদীপ ধৃত হয়, সেইরূপ পূজনীয় গৌতম অনেক প্রকারে ধর্ম প্রকাশিত করিয়াছেন। আমি ভগবান গৌতমের, ধর্মের এবং ভিক্ষুসংঘের শরণ লইতেছি। পূজ্য গৌতম আজ হইতে জীবনের অন্তকাল পর্যন্ত আমাকে শরণাগত উপাসকরূপে গ্রহণ করুন। আমি সাতশত বৃষভ, সাতশত বৎসতর, সাতশত বৎসতরী, সাতশত অজ, সাতশত মেষ মুক্ত করিতেছি, তাহাদের জীবন দান করিতেছি। তাহারা হরিৎ তৃণ ভক্ষণ করুক, শীতল বারি পান করুক, স্নিগ্ধ বায়ু তাহাদের জন্য প্রবাহিত হউক।”

৩৫৫. তৎপরে ভগবান কূটদন্ত ব্রাহ্মণকে যথাক্রমে দান, শীল, স্বর্গ, কামের দৈন্য, ব্যর্থতা ও সংক্লেশ এবং নৈষ্ক্রম্যের উপকারিতা সম্বন্ধে উপদেশ দান করিলেন। ভগবান যখন অবগত হইলেন যে ব্রাহ্মণ কূটদন্ত উপযুক্ত-চিত্ত, মৃদু-চিত্ত, বিনীবরণ-চিত্ত, উদগ্র-চিত্ত, প্রসন্ন-চিত্ত হইয়াছেন, তখন তিনি মাত্র বুদ্ধগণ দ্বারা লব্ধ ধর্মের প্রকাশ করিলেন, দুঃখ, দুঃখের উৎপত্তি, দুঃখের নিরোধ এবং দুঃখ নিরোধক মার্গ। যেরূপ শুদ্ধ কলঙ্কহীন বস্ত্র সম্যকরূপে রঞ্জন গ্রহণ করে, সেইরূপই ব্রাহ্মণ কূটদন্তের সেই আসনেই বিরজ, বীতমল, ধর্মচক্ষু উৎপন্ন হইল, “যাহা কিছু উৎপত্তিশীল তাহাই ধ্বংসশীল।”

৩৫৬. অনন্তর ব্রাহ্মণ কূটদন্ত দৃষ্ট-ধর্ম, প্রাপ্ত-ধর্ম, বিদিত-ধর্ম, পর্যবগাহিত-ধর্ম হইয়া, বিচিকিৎসা ও সংশয়হীন হইয়া, বৈশারদ্য প্রাপ্ত হইয়া, ভগবৎ শাসনে অপরপ্রত্যয় হইয়া ভগবানকে বলিলেন, “পূজ্য গৌতম আগামীকল্য ভিক্ষুসংঘের সহিত আমার অন্ন গ্রহণ করিবেন।” ভগবান তূষ্ণীম্ভাব অবলম্বনপূর্বক সম্মতি প্রকাশ করিলেন।

৩৫৭. তৎপরে ব্রাহ্মণ কূটদন্ত ভগবানের সম্মতি বিদিত হইয়া, আসন হইতে উত্থানপূর্বক ভগবানকে অভিবাদন ও প্রদক্ষিণ করিয়া প্রস্থান করিলেন। রাত্রির অবসানে কূটদন্ত স্বীয় যজ্ঞবাটে উৎকৃষ্ট খাদ্য ও ভোজ্য প্রস্তুত করিয়া ভগবানের নিকট সংবাদ প্রেরণ করিলেন, “হে গৌতম, সময় উপস্থিত, অন্ন প্রস্তুত।”

৩৫৮. অনন্তর ভগবান পূর্বাহ্নের বস্ত্র পরিহিত হইয়া পাত্র ও চীবর গ্রহণপূর্বক ভিক্ষুসংঘের সহিত কূটদন্তের যজ্ঞবাটে গমন করিলেন এবং তথায় নির্দিষ্ট আসনে উপবিষ্ট হইলেন। তৎপরে কূটদন্ত বুদ্ধপ্রমুখ ভিক্ষুসংঘকে উত্তম খাদ্য ও ভোজ্য স্বহস্তে অর্পণপূর্বক তাঁহাদিগকে তৃপ্ত করিলেন। তদনন্তর কূটদন্ত, ভগবান আহারান্তে পাত্র হইতে হস্ত অপসারিত করিলে, নিম্ন আসন গ্রহণপূর্বক একপ্রান্তে উপবেশন করিলেন। ভগবান তাঁহাকে ধর্মকথা দ্বারা উপদিষ্ট, সমুদ্দীপ্ত, সমুত্তেজিত, সম্প্রহৃষ্ট করিয়া আসন হইতে উত্থানপূর্বক প্রস্থান করিলেন।

কূটদন্ত সূত্র সমাপ্ত।


 

৬. মহালি সূত্র
৩৫৯. আমি এইরূপ শ্রবণ করিয়াছি। এক সময়ে ভগবান বৈশালিস্থ মহাবনে কূটাগারশালায় অবস্থান করিতেছিলেন। ওই সময়ে কোশল এবং মগধ হইতে আগত বহু ব্রাহ্মণ-দূত কার্যোপলক্ষে বৈশালিতে বাস করিতেছিলেন। ওই সকল ব্রাহ্মণগণ শুনিলেন, “শাক্যপুত্র শ্রমণ গৌতম শাক্যকুল হইতে প্রব্রজিত হইয়া বৈশালিস্থ মহাবনে কূটাগারশালায় অবস্থান করিতেছেন। সেই ভগবান গৌতমের সম্বন্ধে এইরূপ যশোগীতি বিস্তৃত হইয়াছে, “ইনিই ভগবান অর্হৎ... তাদৃশ অর্হতের দর্শন শুভজনক।”

৩৬০. তদনন্তর ওই সকল ব্রাহ্মণ মহাবনে কূটাগারশালায় গমন করিলেন। ওই সময় আয়ুষ্মান নাগিত ভগবানের উপস্থাপক ছিলেন। ব্রাহ্মণগণ নাগিতের নিকট গমন করিয়া তাঁহাকে বলিলেন :

“নাগিত, পূজ্য গৌতম এক্ষণে কোথায় আছেন? আমরা তাঁহার দর্শনকামী।”

“আবুসো, ভগবানের দর্শনের ইহা উপযুক্ত সময় নয়, তিনি এক্ষণে ধ্যাননিবিষ্ট।” ব্রাহ্মণগণ ভগবানকে দেখিয়া তবে যাইব” এইরূপ স্থির করিয়া সেই স্থানেই একপ্রান্তে উপবেশন করিলেন।

৩৬১. লিচ্ছবি ওট্ঠদ্ধও বৃহৎ লিচ্ছবি পরিষদের সহিত মহাবনে কূটাগারশালায় আয়ুষ্মান নাগিতের নিকট গমনপূর্বক তাঁহাকে অভিবাদনান্তে একপ্রান্তে দণ্ডায়মান হইলেন। পরে তিনি নাগিতকে বলিলেন :

“ভন্তে নাগিত, ভগবান অর্হৎ সম্যকসম্বুদ্ধ এক্ষণে কোথায় আছেন? আমরা তাঁহার দর্শনকামী।”

“মহালি, ভগবানের দর্শনের ইহা উপযুক্ত সময় নহে, তিনি ধ্যানস্থ।” লিচ্ছবি ওট্ঠদ্ধও “ভগবানকে দেখিয়া তবে যাইব” এইরূপ স্থির করিয়া সেই স্থানেই একপ্রান্তে উপবিষ্ট হইলেন।

৩৬২. অনন্তর শ্রমণোদ্দেশ সিংহ আয়ুষ্মান নাগিতের নিকট গমনপূর্বক তাঁহাকে অভিবাদনান্তে একপ্রান্তে দণ্ডায়মান হইয়া বলিলেন :

“ভন্তে কাশ্যপ[103], কোশল এবং মগধের এই সকল বহুসংখ্যক ব্রাহ্মণদূত ভগবানের দর্শনার্থে আগমন করিয়াছেন। ওট্ঠদ্ধ, লিচ্ছবি ও বৃহৎ লিচ্ছবি পরিষদের সহিত ওই উদ্দেশ্যে আগত। ভন্তে কাশ্যপ, এই জনতার ভগবানের দর্শনলাভ আনন্দের বিষয় হইবে।”

“তাহা হইলে, সিংহ, তুমিই ভগবানের নিকট সংবাদ জ্ঞাপন করো।”

“তাহাই হউক”, বলিয়া শ্রমণোদ্দেশ সিংহ আয়ুষ্মান নাগিতের বাক্যে সম্মত হইয়া ভগবানের নিকট গমনপূর্বক তাঁহাকে অভিবাদনান্তে একপ্রান্তে দণ্ডায়মান হইলেন। পরে তিনি ভগবানকে বলিলেন, “ভন্তে, কোশল এবং মগধের এই সকল বহুসংখ্যক ব্রাহ্মণদূত ভগবানের দর্শনার্থে এই স্থানে আগমন করিয়াছেন। লিচ্ছবি ওট্ঠদ্ধও বৃহৎ লিচ্ছবি পরিষদের সহিত ওই উদ্দেশ্যে এই স্থানে আগত। ভন্তে, এই জনতার ভগবানের দর্শনলাভ আনন্দের বিষয় হইবে।”

দিব্যরূপ
“তাহা হইলে, সিংহ, বিহারের ছায়ায় আসন প্রস্তুত করো।”

“যে আজ্ঞা” বলিয়া শ্রমণোদ্দেশ সিংহ ভগবানের বাক্যে সম্মত হইয়া বিহারের ছায়ায় আসন প্রস্তুত করিলেন।

৩৬৩. অনন্তর ভগবান বিহার হইতে নির্গত হইয়া বিহারের ছায়ায় প্রস্তুত আসনে উপবেশন করিলেন।

তৎপরে কোশল ও মগধের ব্রাহ্মণদূতগণ ভগবানের নিকট গমনপূর্বক তাঁহার সহিত চিত্তরঞ্জক প্রীত্যালাপান্তে একপ্রান্তে উপবেশন করিলেন। লিচ্ছবি ওট্ঠদ্ধও স্বীয় পরিষদের সহিত ওই স্থানে গমন করিয়া ভগবানকে অভিবাদনপূর্বক একান্তে উপবিষ্ট হইলেন।

৩৬৪. এইরূপে উপবিষ্ট হইয়া লিচ্ছবি ওট্ঠদ্ধও ভগবানকে বলিলেন :

“ভন্তে, কতিপয় দিবস পূর্বে লিচ্ছবিবংশীয় সুনক্ষত্ত[104] আমার নিকট আগমনপূর্বক বলিয়াছিলেন, “মহালি[105], আমি তিন বৎসরের অনধিককাল ভগবৎ সন্নিধানে রহিয়াছি; আমি দিব্যরূপ দেখিতে পাই-যাহা প্রিয়, বাসনা-তৃপ্তিকর, মনোহর। কিন্তু ওইরূপ প্রিয়, বাসনা-তৃপ্তিকর, মনোহর দিব্যশব্দ আমি শুনিতে পাই না।” ভন্তে, ওইরূপ দিব্যশব্দের অস্তিত্ব সত্ত্বেও কি সুনক্ষত্ত উহা শুনিতে পান নাই, অথবা উহার অস্তিত্ব নাই?”

৩৬৫. “মহালি, ওইরূপ প্রিয়, বাসনা-তৃপ্তিকর, মনোহর দিব্যশব্দের অস্তিত্ব সত্ত্বেও সুনক্ষত্ত উহা শুনিতে পান নাই, উহার অস্তিত্বের অভাবে শুনিতে পান নাই, তাহা নয়।”

“ভন্তে, ওই সকল দিব্যশব্দের অস্তিত্ব সত্ত্বেও যে সুনক্ষত্ত উহা শুনিতে পান না, তাহার কী হেতু, কী প্রত্যয়?”

৩৬৬. “মহালি, কোনো ভিক্ষু পূর্বদিকে প্রিয়, বাসনা-তৃপ্তিকর, মনোহর দিব্যরূপ দর্শনার্থ একাঙ্গী সমাধি প্রাপ্ত হন, কিন্তু ওই প্রকার দিব্যশব্দের শ্রবণার্থ নহে। তিনি পূর্বদিকে দিব্যরূপ দর্শন করেন, কিন্তু ওইরূপ দিব্যশব্দ শ্রবণ করেন না। কী হেতু? মহালি, যেহেতু ভিক্ষু পূর্বদিকে ওই প্রকার দিব্যরূপ দর্শনার্থই একাংশ একাঙ্গী সমাধি প্রাপ্ত হন, দিব্যশব্দ শ্রবণার্থ নহে।

৩৬৭-৩৭১. “পুনশ্চ, মহালি, ভিক্ষু দক্ষিণে, পশ্চিমে, উত্তরে, ঊর্ধ্বে অধোদিকে, তির্যকদিকে দিব্যরূপ দর্শনার্থ একাংশ একাঙ্গী সমাধি প্রাপ্ত হন, কিন্তু ওইরূপ শব্দ শ্রবণার্থ নহে। ওই কারণে তিনি সর্বদিকে দিব্যরূপ দর্শন করেন, কিন্তু ওইরূপ শব্দ শ্রবণ করেন না। কী হেতু? যেহেতু, মহালি, ভিক্ষু সর্বদিকে ওই প্রকার দিব্য দর্শনার্থই একাংশ একাঙ্গী সমাধি প্রাপ্ত হন, দিব্যশব্দ শ্রবণার্থ নহে।

“এইরূপে, মহালি, ভিক্ষু যদি দিব্যশব্দ শ্রবণের জন্য একাঙ্গ সমাধি প্রাপ্ত হন, তাহা হইলে ওই একই কারণে তিনি দিব্যশব্দ শ্রবণ করেন, কিন্তু দিব্যরূপ দর্শন করেন না।

ভিক্ষুর লক্ষ্য
কিন্তু, মহালি, ভিক্ষু যদি কোনো দিকে দর্শন এবং শ্রবণ উভয়বিধ উদ্দেশ্যে উভয়াংশ সমাধি প্রাপ্ত হন, তাহা হইলে, যেহেতু তিনি উভয়বিধ উদ্দেশ্যে সমাধিস্থ হইয়াছেন, তিনি দিব্যরূপও দর্শন করেন, দিব্যশব্দও শ্রবণ করেন। কী হেতু? যেহেতু তাঁহার সমাধি উভয়াঙ্গী।”

৩৭২. “ভন্তে, এই সকল সমাধি ভাবনার সাক্ষাৎকারের জন্যই কি ভিক্ষুগণ ভগবানের সমীপে ব্রহ্মচর্য্য পালন করেন?”

“না মহালি, তাহা নহে। অন্য ধর্ম আছে যাহা উৎকৃষ্টতর ও মধুরতর, যাহার সাক্ষাৎকার-হেতু ভিক্ষুগণ আমার নিকট ব্রহ্মচর্য্য পালন করেন।”

৩৭৩. “ভন্তে, ওই সকল ধর্ম কী কী?”

“মহালি, প্রথমত ত্রিবিধ সংযোজনের ক্ষয়হেতু ভিক্ষুর আর পতন হয় না, তিনি সম্বোধিপরায়ণ হইয়া স্রোতাপন্ন হইয়া থাকেন। মহালি, ইহাও সেই ধর্ম-উৎকৃষ্টতর ও মধুরতর, যাহার সাক্ষাৎকার-হেতু ভিক্ষুগণ আমার নিকট ব্রহ্মচর্য্য পালন করেন।

“পুনশ্চ, মহালি, ভিক্ষু ত্রিবিধ সংযোজনের ক্ষয়জ রাগ-দোষ-মোহের তনুত্ব-হেতু সকৃদাগামী হন, একবার মাত্র এই লোকে আসিয়া দুঃখের অন্ত করেন। মহালি, ইহাও সেই ধর্ম-উৎকৃষ্টতর ও মধুরতর, যাহার সাক্ষাৎকার-হেতু ভিক্ষুগণ আমার নিকট ব্রহ্মচর্য্য পালন করেন।

“মহালি, পুনশ্চ, ভিক্ষু পঞ্চ অবরভাগী সংযোজনের ক্ষয়হেতু ঔপপাতিক[106] হইয়া ওইস্থান হইতেই নির্বাণপ্রাপ্ত হন, তথা হইতে তাঁহার আর পুনরাগমন নাই। মহালি, ইহাও সেই ধর্ম-উৎকৃষ্টতর ও মধুরতর, যাহার সাক্ষাৎকার-হেতু ভিক্ষুগণ আমার নিকট ব্রহ্মচর্য্য পালন করেন।

“পুনশ্চ, মহালি, ভিক্ষু আসবের ক্ষয়হেতু এই জন্মেই চিত্তবিমুক্তি ও প্রজ্ঞাবিমুক্তিসহ নির্বাণ স্বয়ং জানিয়া ও উপলব্ধি করিয়া বিহার করেন। মহালি, ইহাও সেই ধর্ম-উৎকৃষ্টতর ও মধুরতর, যাহার সাক্ষাৎকার-হেতু ভিক্ষুগণ আমার নিকট ব্রহ্মচর্য্য পালন করেন।

“মহালি, এই সকলই সেই ধর্ম-উৎকৃষ্টতর ও মধুরতর, যাহার সাক্ষাৎকার-হেতু ভিক্ষুগণ আমার নিকট ব্রহ্মচর্য্য পালন করেন।

৩৭৪. কিন্তু ভন্তে, এই ধর্মের সাক্ষাৎকারের জন্য কোনো মার্গ, কোনো প্রতিপদ আছে কি?”

“মহালি, আছে।”

৩৭৫. “সেই মার্গ কী, সেই প্রতিপদ কী?”

“উহা আর্য অষ্টাঙ্গিক মার্গ; যথা : সম্যক দৃষ্টি, সম্যক সংকল্প, সম্যক বাক্য, সম্যক কর্মান্ত, সম্যক আজীব, সম্যক ব্যায়াম, সম্যক স্মৃতি, সম্যক সমাধি। মহালি, ইহাই সেই মার্গ, সেই প্রতিপদ।

৩৭৬. “মহালি, একদা আমি কৌশাম্বীস্থ ঘোষিতারামে অবস্থিতি করিতেছিলাম। ওই সময় দুইজন প্রব্রজিত, পরিব্রাজক মণ্ডিষ্য এবং দারুপাত্রিকের শিষ্য জালিয় আমার নিকট আসিয়াছিলেন। আমাকে অভিবাদনপূর্বক আমার সহিত প্রীত্যালাপান্তে তাঁহারা একপ্রান্তে দণ্ডায়মান হইলেন। পরে তাঁহারা আমাকে বলিলেন।

ভিক্ষুর লক্ষ্য

“আবুসো গৌতম, জীব এবং শরীর কি একই অথবা ভিন্ন?”

৩৭৭. “তাহা হইলে, আবুসো, শ্রবণ করো, উত্তমরূপে মনঃসংযোগ করো, আমি বলিতেছি।”

“উত্তম, আবুসো” বলিয়া প্রব্রজিতদ্বয় সম্মতি প্রকাশ করিলেন। অতঃপর আমি বলিলাম :

[এইস্থলে শ্রামণ্যফল সূত্রের ১৯০ অনুচ্ছেদ হইতে ২২৬ নং অনুচ্ছেদ আবৃত্ত হইয়াছে] আবুসো, যে ভিক্ষু এইরূপ জানেন, এইরূপ দর্শন করেন তাঁহার পক্ষে কি “জীব এবং শরীর একই” অথবা “জীব এবং শরীর ভিন্ন” এরূপ বাক্য যুক্তিসঙ্গত?”

“আবুসো, ইহা যৌক্তিক।”

“কিন্তু আবুসো, আমি এইরূপ জানি, এইরূপ দর্শন করি। তথাপি আমি কহি না-“জীব এবং শরীর একই” অথবা “জীব এবং শরীর ভিন্ন”।

[তৎপরে শ্রামণ্যফল সূত্রের ২২৮ অনুচ্ছেদ হইতে ২৩২ অনুচ্ছেদে উক্ত দ্বিতীয়, তৃতীয় এবং চতুর্থ ধ্যানলব্ধ ভিক্ষুর বিষয় এবং উক্ত সূত্রের ২৩৪ অনুচ্ছেদে বর্ণিত জ্ঞানদর্শন উল্লিখিত হইয়াছে; এবং প্রত্যেক ক্ষেত্রে উপরোক্ত একই প্রশ্ন, উত্তর ও প্রত্যুত্তর প্রদত্ত হইয়াছে।]

“পুনর্জন্ম আর নাই” ইহা জানিতে পারেন (পূর্বোক্ত সূত্রের ২৪৮-২৪৯ অনুচ্ছেদ)। আবুসো, যে ভিক্ষু এইরূপ জানেন, এইরূপ দর্শন করেন তাঁহার পক্ষে কি “জীব ও শরীর একই” অথবা “জীব এবং শরীর ভিন্ন” এরূপ বাক্য যুক্তিসঙ্গত?”

“আবুসো, ইহা অযৌক্তিক।”

“আবুসো, আমিও এইরূপ জানি, এইরূপ দর্শন করি, তথাপি আমি কহি না- “জীব ও শরীর একই” অথবা “জীব ও শরীর ভিন্ন।”

ভগবান এইরূপ বলিলেন। হৃষ্ট হইয়া ওট্ঠদ্ধ লিচ্ছবি ভগবাদ্বাক্যের অভিনন্দন করিলেন।

মহালি সূত্র সমাপ্ত।


 

৭. জালিয় সূত্র
৩৭৮. আমি এইরূপ শ্রবণ করিয়াছি। একসময় ভগবান কৌশাম্বীস্থ ঘোষিতারামে অবস্থান করিতেছিলেন। ওই সময় মণ্ডিষ্য এবং দারুপাত্রিকের শিষ্য জালিয় নামক দুইজন পরিব্রাজক ভগবানের নিকট আগমন করিলেন। তাঁহারা ভগবানের সহিত প্রীত্যালাপান্তে একান্তে দণ্ডায়মান হইলেন। পরে তাঁহারা ভগবানকে বলিলেন :

“আবুসো গৌতম, জীব ও শরীর কি একই অথবা ভিন্ন?”

৩৭৯-৩৮০. “তাহা হইলে আবুসো শ্রবণ করো, উত্তমরূপে মনঃসংযোগ করো, আমি বলিতেছি।”

“উত্তম, আবুসো” বলিয়া প্রব্রজিতদ্বয় সম্মতি জ্ঞাপন করিলেন। ভগবান বলিলেন :

[এই স্থানে মহালি সূত্রের পদচ্ছেদ নং ৩৭৬ হইতে ৩৭৭ পর্যন্ত অবিকল আবৃত্ত হইয়াছে, সুতরাং ওই সূত্র দ্রষ্টব্য।]

ভগবান এইরূপ বলিলেন। হৃষ্ট হইয়া প্রব্রজিতদ্বয় ভগবদ্বাক্যের অভিনন্দন করিলেন।

জালিয় সূত্র সমাপ্ত।


 

৮. কস্সপ সীহনাদ সূত্র
৩৮১. আমি এইরূপ শ্রবণ করিয়াছি। এক সময় ভগবান উজুঞ্ঞার কণ্ণকত্থল মৃগবনে অবস্থান করিতেছিলেন। ওই সময় নগ্ন সন্ন্যাসী কাশ্যপ ভগবানের সমীপে উপস্থিত হইয়া ভগবানের সহিত প্রীত্যালাপান্তে একান্তে দণ্ডায়মান হইলেন। পরে তিনি ভগবানকে বলিলেন :

“হে গৌতম, আমি শুনিয়াছি “শ্রমণ গৌতম সর্ব তপশ্চরণের নিন্দা করিয়া থাকেন, কঠোর ব্রতাচারী তপস্বীমাত্রেই তাঁহার তিরস্কার ও অপবাদের পাত্র।” হে গৌতম, যাহারা ওইরূপ বলিয়া থাকে তাহারা কি গৌতমের বাক্যই পুনরাবৃত্তি করে, গৌতমের বিরুদ্ধে মিথ্যা রটনা করে না? তাহারা কি ধর্মনিহিত সত্যই প্রকাশ করে? তাহাদের ওইরূপ করণে ধর্মানুমত কোনো বাক্য আপত্তিজনক হয় না? কারণ আমরা ভগবান গৌতমের নিন্দা কামনা করি না।”

৩৮২. “হে কাশ্যপ, যাহারা ওইরূপ বলিয়া থাকে তাহারা আমার বাক্যের আবৃত্তিকারী নহে, তাহারা মিথ্যা প্রচার করিয়া আমার নিন্দা ঘোষণা করে। কাশ্যপ, আমি দিব্য, বিশুদ্ধ, অলৌকিক চক্ষু দ্বারা দেখি কোনো কোনো কঠোর ব্রতাচারী তপস্বী মরণান্তে দেহের ধ্বংসে অপায়-দুর্গতি-বিনিপাত নরকে উৎপন্ন হইয়াছেন; তাঁহাদের মধ্যে কেহ কেহ বা সুগতিপ্রাপ্ত ও স্বর্গলোকে উৎপন্ন হইয়াছেন; অপেক্ষাকৃত ন্যূনতর কঠোরতা অবলম্বী কোনো কোনো তপস্বী অপায়-দুর্গতি-বিনিপাত নরকে উৎপন্ন হইয়াছেন; তাঁহাদের মধ্যে কেহ কেহ বা সুগতিপ্রাপ্ত ও স্বর্গলোকে উৎপন্ন হইয়াছেন। কাশ্যপ, এই সকল তপস্বীদিগের এইরূপ আগতি, গতি, চ্যুতি ও উৎপত্তি যথাযথরূপে অবগত হইয়া আমি কী প্রকারে সর্ব তপশ্চরণের নিন্দা করিব, কী প্রকারে কঠোর ব্রতচারী তপস্বীমাত্রই আমার তিরস্কার ও নিন্দাভাজন হইবে?

৩৮৩-৩৮৪. “কাশ্যপ, কোনো কোনো শ্রমণ-ব্রাহ্মণ আছেন যাঁহারা পণ্ডিত, নিপুণ, বিতণ্ডাকুশল, কেশাগ্রবিদ্ধকারী; তাঁহারা যেন পরমতকে প্রজ্ঞা দ্বারা খণ্ডিত বিখণ্ডিতকরণে সক্ষম। তাঁহারাও কোনো কোনো স্থলে আমার সহিত একমত হন, কোনো কোনো স্থলে হন না। ওই সকল বিষয়ে কোনো স্থলে তাঁহারা “সাধু” কহিলে আমরাও “সাধু” বলিয়া থাকি; কোনো স্থল তাঁহাদের অননুমোদিত হইলে আমরাও উহার অননুমোদন করি। তাঁহাদের অনুমোদিত কোনো কোনো বিষয় আমরা অননুমোদন করি; তাঁহাদের অননুমোদিত কোনো কোনো বিষয় আমরা অনুমোদন করি। কোনো কোনো বিষয় আমরা অনুমোদন করিলে তাঁহারাও ওইরূপ করেন। কোনো কোনো বিষয় আমরা অনুমোদন করিলে তাঁহারা উহার অননুমোদন করেন। কোনো কোনো বিষয় আমরা অননুমোদন করিলে তাঁহারা উহার অনুমোদন করেন।

নগ্ন সন্ন্যাসী
৩৮৫. “আমি তাঁহাদের নিকট গমন করিয়া কহি, “যে-সকল বিষয়ে আমরা একমত নহি, ওই সকল স্থগিত রাখুন। যে যে স্থানে আমরা একমত, ওই সকল বিষয়ে যাঁহারা বিজ্ঞ তাঁহারা আচার্য আচার্যকে, সংঘ সংঘকে প্রশ্ন করুন, তাঁহারা ওই সকল বিষয় গভীররূপে আলোচনা ও বিচার করুন, তাঁহারা বলিবেন, “যাহা অকুশল ধর্ম অথবা আপনাদের মধ্যে যাহা ওইরূপে আখ্যাত হয়, যাহা নিন্দনীয় অথবা আপনাদের মধ্যে যাহা ওইরূপে আখ্যাত হয়, যাহা অসেবনীয় অথবা আপনাদের মধ্যে যাহা ওইরূপে আখ্যাত হয়, যাহা অর্হত্ত্বপ্রাপ্তির পক্ষে পর্যাপ্ত নহে, অথবা আপনাদের মধ্যে যাহা ওইরূপে আখ্যাত হয়, যাহা দুষ্ট অথবা আপনাদের মধ্যে যাহা ওইরূপে আখ্যাত হয়-ওই সকল ধর্মকে নিঃশেষে বর্জন করিয়াছেন, শ্রমণ গৌতম অথবা অপর মাননীয় গণাচার্যগণ?”

৩৮৬. “কাশ্যপ, এরূপ হইতে পারে যে, বিজ্ঞগণ পরস্পরকে প্রশ্ন করিবারকালে, পরস্পরের সহিত আলোচনা ও বিচারকালে, এইরূপ বলিবেন, “শ্রমণ গৌতম ওই সকল ধর্ম নিঃশেষে বর্জন করিয়াছেন, কিন্তু অপর আচার্যগণ আংশিকরূপে ওই সকলের বর্জন করিয়াছেন।” কাশ্যপ, এইরূপে বিজ্ঞগণ পরস্পরকে প্রশ্ন করিবারকালে, পরস্পরের সহিত আলোচনা ও বিচারকালে ওই সকল বিষয়ে আমাদিগেরই ভূয়সী প্রশংসা করিবেন।”

৩৮৭. “পুনশ্চ, কাশ্যপ, বিজ্ঞগণ আচার্য আচার্যকে, সংঘ সংঘকে প্রশ্ন করুন, তাঁহারা গভীররূপে আলোচনা ও বিচার করুন, তাঁহারা বলিবেন, “যাহা কুশল ধর্ম অথবা আপনাদের মধ্যে যাহা ওইরূপে আখ্যাত হয়, যাহা অনিন্দ্য অথবা আপনাদের মধ্যে যাহা ওইরূপে আখ্যাত হয়, যাহা সেবনীয় অথবা আপনাদের মধ্যে যাহা ওইরূপে আখ্যাত হয়, যাহা অর্হত্ত্বপ্রাপ্তির পক্ষে পর্যাপ্ত অথবা আপনাদের মধ্যে যাহা ওইরূপে আখ্যাত হয়, যাহা নির্মল অথবা আপনাদের মধ্যে যাহা ওইরূপে আখ্যাত হয়-এই সকল ধর্মকে পূর্ণরূপে পালন করেন, শ্রমণ গৌতম অথবা অপর মাননীয় গণাচার্যগণ?”

৩৮৮. “কাশ্যপ, এরূপ হইতে পারে যে, বিজ্ঞগণ পরস্পরকে প্রশ্ন করিবার কালে, পরস্পরের সহিত আলোচনা ও বিচারকালে এইরূপ বলিবেন, “শ্রমণ গৌতম এ সকল ধর্ম পূর্ণরূপে পালন করেন, অপর গণাচার্যগণ আংশিকরূপে ওই সকল পালন করেন।” এইরূপে কাশ্যপ, বিজ্ঞগণ পরস্পরকে প্রশ্ন করিবার কালে, পরস্পরের সহিত আলোচনা ও বিচারকালে, ওই সকল বিষয়ে আমাদিগেরই ভূয়সী প্রশংসা করিবেন।”

৩৮৯. “পুনশ্চ, কাশ্যপ, বিজ্ঞগণ আচার্য আচার্যকে, সংঘ সংঘকে প্রশ্ন করুন, তাঁহারা গভীররূপে আলোচনা ও বিচার করুন, তাঁহারা বলিবেন, “যাহা অকুশল ধর্ম অথবা আপনাদের মধ্যে যাহা ওইরূপে আখ্যাত হয়, যাহা নিন্দনীয় অথবা আপনাদের মধ্যে যাহা ওইরূপে আখ্যাত হয়, যাহা অসেবনীয় অথবা যাহা আপনাদের মধ্যে যাহা ওইরূপে আখ্যাত হয়, যাহা অর্হত্ত্বপ্রাপ্তির পক্ষে পর্যাপ্ত নহে অথবা যাহা আপনাদের মধ্যে ওইরূপে আখ্যাত হয়, যাহা দৃষ্ট অথবা আপনাদের মধ্যে যাহা ওইরূপে আখ্যাত হয়-এই সকল ধর্মকে নিঃশেষে বর্জন করিয়াছেন, গৌতমের শ্রাবকসংঘ অথবা অপর গণাচার্যদিগের শ্রাবকসংঘ?”

৩৯০. “কাশ্যপ, এরূপ হইতে পারে যে, বিজ্ঞগণ পরস্পরকে প্রশ্ন করিবারকালে, পরস্পরের সহিত আলোচনা ও বিচারকালে এইরূপ বলিবেন, “গৌতমের শ্রাবকসংঘ ওই সকল ধর্ম নিঃশেষে বর্জন করিয়াছেন, অপর গণাচার্যদিগের শ্রাবকসংঘ ওই সকলের আংশিক বর্জন করিয়াছেন।” এইরূপে কাশ্যপ, বিজ্ঞগণ পরস্পরকে প্রশ্ন করিবারকালে, পরস্পরের সহিত আলোচনা ও বিচারকালে, ওই সকল বিষয়ে আমাদিগেরই ভূয়সী প্রশংসা করিবেন।

৩৯১. “পুনশ্চ, কাশ্যপ, বিজ্ঞগণ আচার্য আচার্যকে, সংঘ সংঘকে প্রশ্ন করুন, তাঁহারা গভীর রূপে আলোচনা ও বিচার করুন, তাঁহারা বলিবেন, “যাহা কুশল ধর্ম অথবা আপনাদের মধ্যে যাহা ওইরূপে আখ্যাত হয়, যাহা অনিন্দ্য অথবা আপনাদের মধ্যে যাহা ওইরূপে আখ্যাত হয়, যাহা সেবনীয় অথবা আপনাদের মধ্যে যাহা ওইরূপে আখ্যাত হয়, যাহা অর্হত্ত্বপ্রাপ্তির পক্ষে পর্যাপ্ত অথবা আপনাদের মধ্যে যাহা ওইরূপে আখ্যাত হয়, যাহা নির্মল অথবা আপনাদের মধ্যে যাহা ওইরূপে আখ্যাত হয়-এই সকল ধর্মকে পূর্ণরূপে পালন করেন, গৌতমের শ্রাবকসংঘ অথবা গণাচার্যদিগের শ্রাবকসংঘ?”

৩৯২. “কাশ্যপ, এরূপ হইতে পারে যে, বিজ্ঞাগণ পরস্পরকে প্রশ্ন করিবারকালে, পরস্পরের সহিত আলোচনা ও বিচারকালে এইরূপ বলিবেন, “গৌতমের শ্রাবকসংঘ ওই সকল ধর্ম পূর্ণরূপে পালন করেন, অপর গণাচার্যদিগের শ্রাবকসংঘ আংশিকরূপে ওই সকল পালন করেন।” এইরূপে কাশ্যপ, বিজ্ঞগণ পরস্পরকে প্রশ্ন করিবারকালে, পরস্পরের সহিত আলোচনা ও বিচারকালে, ওই সকল বিষয়ে আমাদিগেরই ভূয়সী প্রশংসা করিবেন।”

৩৯৩. “কাশ্যপ, এমন মার্গ, এমন প্রতিপদ আছে যাহার অনুসরণে স্বয়ং জানিতে ও দেখিতে পারিবে যে “শ্রমণ গৌতম কালবাদী, ভূতবাদী, অর্থবাদী, ধর্মবাদী ও বিনয়বাদী।” কাশ্যপ, ওই মার্গ কী? উহা আর্য অষ্টাঙ্গিক মার্গ; যথা : সম্যক দৃষ্টি, সম্যক সংকল্প, সম্যক বাক্য, সম্যক কর্ম, সম্যক জীবিকা, সম্যক ব্যায়াম, সম্যক স্মৃতি, সম্যক সমাধি। কাশ্যপ, ইহাই সেই মার্গ, সেই প্রতিপদ যাহার অনুসরণে স্বয়ং জানিতে ও দেখিতে পারিবে যে “শ্রমণ গৌতম কালবাদী, ভূতবাদী, অর্থবাদী, ধর্মবাদী, বিনয়বাদী।””

৩৯৪. এইরূপ কথিত হইলে নগ্ন সন্ন্যাসী কাশ্যপ ভগবানকে বলিলেন, “আবুসো গৌতম, এই সকল তপশ্চর্যা কোনো কোনো শ্রমণ ও ব্রাহ্মণের মতে শ্রামণ্য ও ব্রাহ্মণ্য কথিত হয়-নগ্ন অবস্থিতি, মুক্তাচারত্ব (ভোজন এবং শৌচক্রিয়াদি দণ্ডায়মান অবস্থায় সম্পন্ন করা), হস্তাবলেহন (আহারান্তে হস্ত ধৌত না করিয়া উহার অবলেহন), ভিক্ষা গ্রহণার্থ আহ্বানের কিম্বা অনুরোধের প্রত্যাখ্যান, আপনার জন্য আনীত অথবা আপনার জন্য প্রস্তুতকৃত খাদ্য এবং নিমন্ত্রণের অস্বীকার, কুম্ভী অথবা কলোপি[107] মুখ হইতে প্রদত্ত ভিক্ষার ত্যাগ, প্রবেশদ্বারে অথবা ইন্ধন এবং মুসলাভ্যন্তরে স্থাপিত ভিক্ষার ত্যাগ, ভোজননিরত দুইজনের কিম্বা গর্ভিণীর কিম্বা স্তন্যদানরতা স্ত্রীর কিম্বা পুরুষ-সহবাসরতা স্ত্রীর ভিক্ষার ত্যাগ, অভিক্ষালব্ধ সংগৃহীত ভোজ্য অস্বীকার, কুক্কুরের উপস্থিতির স্থান হইতে কিম্বা দলবদ্ধ মক্ষিকাসংকুল স্থান হইতে ভিক্ষা গ্রহণে বিরতি, মৎস্য, মাংস, সুরা, মেরয়, তুষোদকের গ্রহণ অস্বীকার, মাত্র এক গৃহ হইতে একগ্রাস খাদ্য গ্রহণ, দুই গৃহ হইতে দুই গ্রাস-সাত গৃহ হইতে সাত গ্রাস খাদ্যের গ্রহণ, মাত্র এক অথবা দুই অথবা শত ভিক্ষান্তে জীবনযাপন, দিনান্তে একবার ভোজন, অথবা দুই দিবসে একবার অথবা সাত দিবসে একবার ভোজন, এইরূপে নিয়মবদ্ধ হইয়া ক্রমে অর্ধমাসান্তে একবার ভোজন।

৩৯৫. “আবুসো গৌতম, এই সকল তপশ্চর্যা কোনো কোনো শ্রমণ ও ব্রাহ্মণের মতে শ্রামণ্য ও ব্রাহ্মণ্য কথিত হয়- মাত্র শাক অথবা শ্যামাক, অপক্ব তণ্ডল, চর্মখণ্ড, শৈবাল, কর্ণ, আচাম, পিণ্যাক, তৃণ, গোময়, বনমূল-ফল, অথবা বৃক্ষ হইতে স্বয়ং পতিত ফল ভোজন।

৩৯৬. “আবুসো গৌতম, কোনো কোনো শ্রমণ ও ব্রাহ্মণের মতে এই সকল তপশ্চর্যাও শ্রামণ্য ও ব্রাহ্মণ্য কথিত হয়, শান বস্ত্রের পরিধান, মশান বস্ত্রের ধারণ, শবদেহের পরিত্যক্ত আবরণ বস্ত্রের পরিধান, পাংশুকূল ধারণ, তিরিতক (বৃক্ষবিশেষ) বল্কলের ধারণ, মৃগচর্মধারণ, মৃগচর্ম-নির্মিত পরিচ্ছেদের ধারণ, কুশ-চীর ধারণ, বল্কল-চীর ধারণ, ফলক-চীর ধারণ, কেশ-কম্বল ধারণ, বাল-কম্বল ধারণ, উলুক-পক্ষ-নির্মিত বস্ত্রের ধারণ, কেশ ও শ্মশ্রুর উৎপাটন এবং উহাদের উৎপাটনে আসক্তি, আসন পরিত্যাগ করিয়া দণ্ডায়মানভাবে অবস্থান, উৎকুটিক অবস্থান এবং ওই অবস্থায় বীর্যারম্ভের অনুশীলন, কণ্টকের ব্যবহার এবং উহা দ্বারা শয্যারচনা, ফলক-শয্যা, ভূমিশয্যা, সর্বদা এক পার্শ্বে শায়িত হইয়া নিদ্রা, ধূলিধূসরিত দেহ, উন্মুক্ত স্থানে শয়ন, সকল প্রকার আসনই নির্বিচারে গ্রহণ, বিকট আহার ভোজন এবং ওই প্রকার আহারে আসক্তি, শীতল জল পানের বর্জন, প্রাতঃকাল হইতে সন্ধ্যা এই সময়ের মধ্যে তিনবার জলে অবতরণ (পাপ ধৌত করিবার জন্য)।”

৩৯৭. “কাশ্যপ, যে নগ্ন হইয়া অবস্থান করে, যে মুক্তাচার, হস্তাবলেহক, তোমা কর্তৃক কথিত সমস্ত আচারই যে পালন করে, এমনকি নিয়মবদ্ধ হইয়া মাসার্ধে একবারমাত্র ভোজন করে, সে যদি শীল-সম্পদা, চিত্ত-সম্পদা, প্রজ্ঞা-সম্পদার অনুশীলন না করে এবং ওই সকলে সাফল্য লাভ না করে, তাহা হইলে সে শ্রামণ্য হইতে দূরে, ব্রাহ্মণ্য হইতে দূরে। কাশ্যপ, ভিক্ষু যখন বৈরহীন, দ্বেষহীন মৈত্রী-ভাবনায় নিযুক্ত হইয়া আসবের ক্ষয়-হেতু এই জীবনেই অনাসব চেত-বিমুক্তি ও প্রজ্ঞা-বিমুক্তি স্বয়ং জানিয়া ও সাক্ষাৎ করিয়া এবং প্রাপ্ত হইয়া বিহার করেন, হে কাশ্যপ, তখনোই ভিক্ষু শ্রমণ অথবা ব্রাহ্মণ কথিত হন।

“কাশ্যপ, যে শাকভোজী, শ্যামাক-ভোজী, নীবার-ভোজী,... বনমূল-ফল অথবা বৃক্ষ হইতে স্বয়ং পতিত ফলভোজী-সে যদি শীল-সম্পদা, চিত্ত-সম্পদা, প্রজ্ঞা-সম্পদার অনুশীলন না করে এবং ওই সকলে সাফল্য লাভ না করে, তাহা হইলে সে শ্রামণ্য হইতে দূরে, ব্রাহ্মণ্য হইতে দূরে। কাশ্যপ, ভিক্ষু যখন বৈরহীন, দ্বেষহীন মৈত্রী-ভাবনায় নিযুক্ত হইয়া আসবের ক্ষয়-হেতু এই জীবনেই অনাসব চেত-বিমুক্তি ও প্রজ্ঞাবিমুক্তি স্বয়ং জানিয়া ও সাক্ষাৎ করিয়া এবং প্রাপ্ত হইয়া বিহার করেন, হে কাশ্যপ, তখনোই ভিক্ষু শ্রমণ অথবা ব্রাহ্মণ কথিত হন।

“কাশ্যপ, যে শানবস্ত্র ধারণ করে, যে মশান-বস্ত্র ধারণ করে... প্রাতঃকাল হইতে সন্ধ্যা পর্যন্ত সময়ের মধ্যে তিনবার জলে অবতরণ করে, সে যদি শীল-সম্পদা, চিত্ত-সম্পদা, প্রজ্ঞা-সম্পদার অনুশীলন না করে এবং ওই সকলে সাফল্য লাভ না করে, তাহা হইলে সে শ্রামণ্য হইতে দূরে, ব্রাহ্মণ্য হইতে দূরে। কাশ্যপ, ভিক্ষু যখন বৈরহীন, দ্বেষহীন মৈত্রী-ভাবনায় নিযুক্ত হইয়া আসবের ক্ষয়-হেতু এই জীবনেই অনাসব চেতবিমুক্তি ও প্রজ্ঞাবিমুক্তি স্বয়ং জানিয়া ও সাক্ষাৎ করিয়া এবং প্রাপ্ত হইয়া বিহার করেন, হে কাশ্যপ, তখনোই ভিক্ষু শ্রমণ অথবা ব্রাহ্মণ কথিত হন।

৩৯৮. এইরূপ উক্ত হইলে অচেলক (নগ্ন সন্ন্যাসী) কাশ্যপ ভগবানকে বলিলেন, “হে গৌতম, শ্রামণ্য দুষ্কর, ব্রাহ্মণ্য দুষ্কর।”

“কাশ্যপ, পৃথিবীতে “শ্রামণ্য দুষ্কর, ব্রাহ্মণ্য দুষ্কর” ইহা সাধারণ্যে কথিত হয়। কাশ্যপ, কেহ অচেলক হইলে, মুক্তাচার হইলে, হস্তাবলেহক হইলে, তোমা কর্তৃক কথিত সমস্ত আচারই পালন করিলে, এমনকি নিয়মবদ্ধ হইয়া মাসার্ধে একবার মাত্র ভোজন করিলে, মাত্র ওই তপশ্চর্যার জন্য যদি শ্রামণ্য ও ব্রাহ্মণ্য দুষ্কর সুদুষ্কর হয়, তাহা হইলে “শ্রামণ্য দুষ্কর, ব্রাহ্মণ্য দুষ্কর” এরূপ বাক্য অযুক্ত। যেকোনো গৃহপতি, গৃহপতিপুত্র এমনকি কুম্ভবাহিকা-দাসী পর্যন্ত বলিতে পারে, “আমি অচেলক হইব, মুক্তাচার হইব, হস্তাবলেহক হইব... নিয়মবদ্ধ হইয়া মাসার্ধে একবার মাত্র ভোজন করিব।” কিন্তু, কাশ্যপ, যেহেতু এই সকল আচার, এই তপশ্চর্যা হইতে ভিন্ন অন্য কারণে “শ্রামণ্য দুষ্কর, ব্রাহ্মণ্য দুষ্কর”, সেইহেতু ইহা বলা সঙ্গত যে “শ্রামণ্য দুষ্কর, ব্রাহ্মণ্য দুষ্কর।” কাশ্যপ, ভিক্ষু যখন বৈরহীন, দ্বেষহীন মৈত্রী-ভাবনায় নিযুক্ত হইয়া আসবের ক্ষয়-হেতু এই জীবনেই অনাসব চেতবিমুক্তি ও প্রজ্ঞাবিমুক্তি স্বয়ং জানিয়া ও সাক্ষাৎ করিয়া এবং প্রাপ্ত হইয়া বিহার করেন, হে কাশ্যপ, তখনোই ভিক্ষু শ্রমণ অথবা ব্রাহ্মণ কথিত হন।

“কাশ্যপ, কেহ শাকভোজী হইলে, শ্যামাক-ভোজী হইলে... বৃক্ষ হইতে স্বয়ং পতিত ফল অথবা বনমূল-ফলাহারী হইলে, মাত্র ওই তপশ্চর্যার জন্য যদি শ্রামণ্য ও ব্রাহ্মণ্য দুষ্কর সুদুষ্কর হয়, তাহা হইলে “শ্রামণ্য দুষ্কর, ব্রাহ্মণ্য দুষ্কর” এরূপ বাক্য অযুক্ত। যে কোনো গৃহপতি, গৃহপতিপুত্র, এমনকি কুম্ভবাহিকা দাসী পর্যন্ত বলিতে পারে, “আমি শাক-ভোজী, শ্যামাক-ভোজী হইব... বনমূল-ফল এবং বৃক্ষ হইতে স্বয়ং পতিত ফলাহারী হইব।” কিন্তু, কাশ্যপ, যেহেতু এই সকল আচার, এই তপশ্চর্যা হইতে ভিন্ন অন্য কারণে “শ্রামণ্য দুষ্কর, ব্রাহ্মণ্য দুষ্কর”, সেই হেতু ইহা বলা সঙ্গত যে “শ্রামণ্য দুষ্কর, ব্রাহ্মণ্য দুষ্কর।” কাশ্যপ, ভিক্ষু যখন বৈরহীন, দ্বেষহীন... ব্রাহ্মণ কথিত হন।”

কাশ্যপ, কেহ শাণবস্ত্র ও মশাণবস্ত্র ধারণ করিলে... প্রাতঃকাল হইতে সন্ধ্যা এই সময়ের মধ্যে তিন বার জলে অবতরন করিলে, মাত্র ওই তপশ্চর্যার জন্য যদি শ্রামণ্য ও ব্রাহ্মণ্য দুষ্কর সুদুষ্কর হয়, তাহা হইলে “শ্রামণ্য দুষ্কর, ব্রাহ্মণ্য দুষ্কর” এরূপ বাক্য অযুক্ত। যেকোনো গৃহপতি, গৃহপতিপুত্র, এমনকি কুম্ভবাহিকা দাসী পর্যন্ত বলিতে পারে, “আমি শাণবস্ত্র ও মশাণবস্ত্র ধারণ করিব... প্রাতঃকাল হইতে সন্ধ্যা পর্যন্ত সময়ের মধ্যে তিনবার জলে অবতরণ করিব।” কিন্তু কাশ্যপ, যেহেতু এ সকল আচার, এই তপশ্চর্যা হইতে ভিন্ন অন্য কারণে “শ্রামণ্য দুষ্কর, ব্রাহ্মণ্য দুষ্কর,” সেইহেতু ইহা বলা সঙ্গত যে, “শ্রামণ্য দুষ্কর, ব্রাহ্মণ্য দুষ্কর।” কাশ্যপ ভিক্ষু যখন বৈরহীন, দ্বেষহীন... ব্রাহ্মণ কথিত হন।”

৩৯৯. এইরূপ উক্ত হইলে অচেলক কাশ্যপ ভগবানকে বলিলেন :

“হে গৌতম, শ্রমণ কে তাহা জানিতে পারা কঠিন, ব্রাহ্মণ কে তাহা জানিতে পারা কঠিন।”

“কাশ্যপ, পৃথিবীতে “শ্রমণ চিনিতে পারা কঠিন, ব্রাহ্মণ চিনিতে পারা কঠিন” ইহা সাধারণ্যে কথিত হয়। কাশ্যপ, কেহ অচেলক হইলে, মুক্তাচার হইলে, হস্তাবলেহক হইলে... নিয়মবদ্ধ হইয়া মাসার্ধে একবার মাত্র ভোজন করিলে, মাত্র ওই তপশ্চর্যার জন্য যদি শ্রমণ ও ব্রাহ্মণ চিনিতে পারা কঠিন” এরূপ বাক্য অযুক্ত। যে কোনো গৃহপতি অথবা গৃহপতিপুত্র, এমনকি কুম্ভবাহিকা দাসী পর্যন্ত জানিতে পারে, “এই ব্যক্তি অচেলক, মুক্তাচার, হস্তাবলেহক... নিময়বদ্ধ হইয়া মাসার্ধে একবার মাত্র ভোজনকারী।” কিন্তু কাশ্যপ, যেহেতু এই সকল আচার, এই তপশ্চর্যা হইতে ভিন্ন অন্য কারণে শ্রমণ ও ব্রাহ্মণ চিনিতে পারা কঠিন, সুকঠিন, সেই হেতু ইহা বলা সঙ্গত যে “শ্রমণ চিনিতে পারা কঠিন, ব্রাহ্মণ চিনিতে পারা কঠিন।” কাশ্যপ, ভিক্ষু যখন বৈরহীন, দ্বেষহীন মৈত্রী-ভাবনায় নিযুক্ত হইয়া আসবের ক্ষয়-হেতু এই জীবনেই অনাসব চেতবিমুক্তি ও প্রজ্ঞাবিমুক্তি স্বয়ং জানিয়া ও সাক্ষাৎ করিয়া এবং প্রাপ্ত হইয়া বিহার করেন, হে কাশ্যপ, তখনোই ভিক্ষু শ্রমণ অথবা ব্রাহ্মণ কথিত হন।

“কাশ্যপ, কেহ শাকভোজী হইলে, শ্যামাক-ভোজী হইলে... বনমূল-ফল অথবা বৃক্ষ হইতে স্বয়ং পতিত ফলাহারী হইলে, মাত্র এই তপশ্চর্যার জন্য যদি শ্রমণ ও ব্রাহ্মণ চিনিতে পারা কঠিন হয়, তাহা হইলে শ্রমণ চিনিতে পারা কঠিন, ব্রাহ্মণ চিনিতে পারা কঠিন, এরূপ বাক্য অযুক্ত। যেকোনো গৃহপতি অথবা গৃহপতিপুত্র, এমনকি কুম্ভবাহিকা দাসী পর্যন্ত জানিতে পারে, “এই ব্যক্তি শাকভোজী, শ্যামাক ভোজ... বনমূল-ফল অথবা বৃক্ষ হইতে স্বয়ং পতিত ফলভোজী।” কাশ্যপ, যেহেতু এই সকল আচার এই তপশ্চর্যা হইতে ভিন্ন অন্য কারণে শ্রমণ ও ব্রাহ্মণ চিনিতে পারা কঠিন, সুকঠিন; সেই হেতু ইহা বলা সঙ্গত যে “শ্রমণ চিনিতে পারা কঠিন, ব্রাহ্মণ চিনিতে পারা কঠিন।” কাশ্যপ, ভিক্ষু যখন বৈরহীন, দ্বেষহীন... শ্রমণ অথবা ব্রাহ্মণ কথিত হন।

“কাশ্যপ, কেহ শানবস্ত্র ও মশান-বস্ত্র ধারণ করিলে... প্রাতঃকাল হইতে সন্ধ্যা এই সময়ের মধ্যে তিনবার জলে অবতরণ করিলে, মাত্র ওই তপশ্চর্যার জন্য যদি শ্রমণ ও ব্রাহ্মণ চিনিতে পারা কঠিন হয়, তাহা হইলে “শ্রমণ চিনিতে পারা কঠিন, ব্রাহ্মণ চিনিতে পারা কঠিন” এরূপ বাক্য অযুক্ত। যেকোনো গৃহপতি অথবা গৃহপতিপুত্র, এমনকি কুম্ভবাহিকা দাসী পর্যন্ত জানিতে পারে, “এই ব্যক্তি শান অথবা মশান-বস্ত্রধারী... সন্ধ্যা পর্যন্ত সময়ের মধ্যে তিনবার জলে অবতরণকারী। কিন্তু কাশ্যপ, যেহেতু এই সকল আচার, এই তপশ্চর্যা হইতে ভিন্ন অন্য কারণে শ্রমণ ও ব্রাহ্মণ চিনিতে পারা কঠিন, সুকঠিন; সেই হেতু ইহা বলা সঙ্গত যে “শ্রমণ চিনিতে পারা কঠিন, ব্রাহ্মণ চিনিতে পারা কঠিন।” কাশ্যপ, ভিক্ষু যখন বৈরহীন, দ্বেষহীন... শ্রমণ অথবা ব্রাহ্মণ কথিত হন।”

৪০০. এইরূপ উক্ত হইলে অচেলক কাশ্যপ ভগবানকে বলিলেন :

“হে গৌতম, সেই শীল-সম্পদা কী? সেই চিত্ত-সম্পদা কী? সেই প্রজ্ঞা-সম্পদা কী?”

৪০১. “কাশ্যপ,... [এই স্থলে শ্রামণ্যফল সূত্রের মতো পাঠ করিতে হইবে ওই পদচ্ছেদের সর্বশেষ পংক্তির স্থানে “ইহা শীল-সম্পদা” এইরূপ পাঠ করিতে হইবে। তৎপরে শ্রামণ্যফল সূত্রের ৬৩ নং পদচ্ছেদ আবৃত্ত হইয়াছে। ওই পদচ্ছেদের সর্বশেষ পংক্তির পরে “ইহা সেই শীল-সম্পদা” এইরূপ পাঠ করিতে হইবে।]

“[এই স্থানে শ্রামণ্যফল সূত্রের মতো পাঠ করিতে হইবে। “তাঁহার দেহের কোনো অংশই বিবেকজ প্রীতিসুখ দ্বারা অব্যাপ্ত থাকে না” এই বাক্যের পরে “ইহা চিত্ত-সম্পদা” এইরূপ পাঠ করিতে হইবে।]

“পুনশ্চ, কাশ্যপ,... [এই স্থানে শ্রামণ্যফল সূত্রের মতো পাঠ করিতে হইবে] কাশ্যপ, ইহা সেই চিত্ত-সম্পদা।

“[এই স্থানে শ্রামণ্যফল সূত্রের মতো পাঠ করিতে হইবে।] ইহা প্রজ্ঞা-সম্পদা।

“কাশ্যপ, এই শীল-সম্পদা, চিত্ত-সম্পদা ও প্রজ্ঞা-সম্পদা হইতে ভিন্ন অন্য উৎকৃষ্টতর মধুরতর শীল-সম্পদা, চিত্ত-সম্পদা, প্রজ্ঞা-সম্পদা নাই।

৪০২. “কাশ্যপ, কোনো কোনো শ্রমণ ও ব্রাহ্মণ আছেন যাঁহারা শীলবাদী। তাঁহারা অনেক প্রকারে শীলের প্রশংসা করিয়া থাকেন। কাশ্যপ, আর্য পরম শীল সম্বন্ধে আমি আমার সমকক্ষ কাহাকেও দেখি না, আমা অপেক্ষা শ্রেষ্ঠের কথাই নাই। অতএব এই শীল সম্বন্ধে আমিই সর্বশ্রেষ্ঠ।

“কাশ্যপ, কোনো কোনো শ্রমণ ও ব্রাহ্মণ আছেন যাঁহারা তপ-জুগুপ্সাবাদী। তাঁহারা অনেক প্রকারে তপ-জুগুপ্সার প্রশংসা করিয়া থাকেন। কাশ্যপ, যাহা আর্য, পরম তপ-জুগুপ্সা তাহাতে আমি আমার সমকক্ষ কাহাকেও দেখি না, আমা অপেক্ষা শ্রেষ্ঠের তো কথাই নাই। এই বিষয়ে আমিই সর্বশ্রেষ্ঠ।

“কাশ্যপ, কোনো কোনো শ্রমণ ও ব্রাহ্মণ আছেন যাঁহারা প্রজ্ঞাবাদী। তাঁহারা অনেক প্রকারে প্রজ্ঞার প্রশংসা করিয়া থাকেন। কাশ্যপ, যাহা আর্য পরম প্রজ্ঞা তাহাতে আমি আমার সমকক্ষ কাহাকেও দেখি না, আমা অপেক্ষা শ্রেষ্ঠের তো কথাই নাই। অতএব এই বিষয়ে আমিই সর্বশ্রেষ্ঠ।

“কাশ্যপ, কোনো কোনো শ্রমণ ও ব্রাহ্মণ আছেন যাঁহারা বিমুক্তিবাদী, তাঁহারা অনেক প্রকারে বিমুক্তির প্রশংসা করিয়া থাকেন। কাশ্যপ, যাহা আর্য পরম বিমুক্তি উহাতে আমি আমার সমকক্ষ কাহাকেও দেখি না, আমা অপেক্ষা শ্রেষ্ঠের তো কথাই নাই। অতএব এই বিষয়ে আমিই সর্বশ্রেষ্ঠ।

৪০৩. “কাশ্যপ, এরূপ হইতে পারে যে ভিন্ন মতাবলম্বী পরিব্রাজকগণ বলিবেন, “শ্রমণ গৌতম সিংহনাদ করেন, কিন্তু শূন্যাগারে, পরিষদে নহে।” তাহাদিগকে এইরূপ উত্তর দিতে হইবে, “ইহা সত্য নহে, শ্রমণ গৌতম সিংহনাদ করেন এবং পরিষদেই করেন।” কাশ্যপ, এরূপ হইতে পারে যে ভিন্ন মতাবলম্বী পরিব্রাজকগণ বলিবেন :

“শ্রমণ গৌতম সিংহনাদ করেন, পরিষদেই করেন, কিন্তু নির্ভীক চিত্তে করেন না।” তাঁহাদিগকে বলিতে হইবে, “শ্রমণ গৌতম নির্ভীক চিত্তেই সিংহনাদ করেন।”... “কিন্তু তাঁহাকে কেহ প্রশ্ন জিজ্ঞাসা করে না”... “তাঁহাকে প্রশ্নও করা হয়।”... “কিন্তু তিনি জিজ্ঞাসিত প্রশ্নের উত্তর দানে অক্ষম।”... “তিনি জিজ্ঞাসিত প্রশ্নের উত্তর দানে সক্ষম।”... “কিন্তু তাঁহার প্রদত্ত উত্তর হৃদয়গ্রাহী হয় না।”... “তাঁহার উত্তর হৃদয়গ্রাহী।”... “কিন্তু তাঁহার বাক্য শ্রবণযোগ্য বিবেচিত হয় না।”... তাঁহার বাক্য শ্রবণযোগ্য বিবেচিত হয়।”... “কিন্তু তাঁহার বাক্য শ্রবণ করিয়া কেহ শ্রদ্ধা অনুভব করে না।”... তাঁহার বাক্য শ্রবণান্তে শ্রদ্ধা অনুভূত হয়।”... “কিন্তু অনুভূত হইলেও ওই শ্রদ্ধার বহিঃপ্রকাশ নাই।”... “উহার বহিঃপ্রকাশ আছে।”... “কিন্তু উহা দ্বারা মনুষ্য সত্যে উপনীত হইলেও ওই সত্য পালনে অক্ষম হয়।” উহাদিগকে বলিতে হইবে, এরূপ নহে; শ্রমণ গৌতম সিংহনাদ করেন এবং উহা পরিষদেই করেন, নির্ভীক হইয়া করেন; তাঁহাকে প্রশ্ন জিজ্ঞাসা করা হয়, তিনি জিজ্ঞাসিত প্রশ্নের উত্তর দানে সক্ষম, তাঁহার উত্তর হৃদয়গ্রাহী হয়, তাঁহার বাক্য শ্রবণযোগ্য বিবেচিত হয়, উহার শ্রবণে শ্রদ্ধা অনুভূত হয়, ওই শ্রদ্ধার বাহ্যিক বিকাশ হয়, উহা সত্য প্রদর্শনকারী এবং মনুষ্য ওই সত্য পালনে সক্ষম।” কাশ্যপ, এইরূপ উত্তর দিতে হইবে।

৪০৪. “কাশ্যপ, একসময়ে আমি রাজগৃহে গৃধ্রকূট পর্বতে অবস্থান করিতেছিলাম। ওই স্থানে নিগ্রোধ নামক তপ-ব্রহ্মচারী আমাকে তপ-জুগুপ্সা সম্বন্ধীয় প্রশ্ন করিয়াছিলেন। আমি জিজ্ঞাসিত প্রশ্নের উত্তর দিয়াছিলাম। আমার উত্তরে তিনি অতিমাত্রায় সন্তুষ্ট হইয়াছিলেন।”

“ভন্তে, ভগবানের ধর্ম শ্রবণ করিয়া কে অতিমাত্রায় সন্তুষ্ট না হইবে? আমিও ভগবানের ধর্ম শ্রবণ করিয়া অতিমাত্রায় সন্তুষ্ট হইয়াছি। ভন্তে, অতি উত্তম, অতি উত্তম! যেরূপ উৎপাতিতের পুনঃ প্রতিষ্ঠা হয়, লুক্কায়িত প্রকাশিত হয়, মূঢ় পথ-প্রদর্শিত হয়, চক্ষুষ্মানের দেখিবার নিমিত্ত অন্ধকারে তৈলদীপ ধৃত হয়, সেইরূপ ভগবান অনেক প্রকারে ধর্ম প্রকাশিত করিয়াছেন। ভন্তে, আমি ভগবানের শরণ লইতেছি, ধর্মের শরণ লইতেছি, ভিক্ষুসংঘের শরণ লইতেছি। আমি ভগবানের নিকট প্রব্রজ্যা ও উপসম্পদা লইতে বাসনা করি।”

৪০৫. কাশ্যপ, পূর্বে অন্য ধর্মাবলম্বী যে ব্যক্তি এই ধর্ম গ্রহণ করিয়া উহাতে প্রব্রজ্যা ও উপসম্পদা লইবার ইচ্ছা করেন, শিক্ষার্থীরূপে তাঁহাকে চারি মাস যাপন করিতে হইবে; চারি মাস অতিবাহিত হইবার পর একাগ্রচিত্ত ভিক্ষুগণ তাঁহাকে ভিক্ষুজীবন যাপনার্থ প্রব্রজ্যা ও উপসম্পদা দান করিবেন। তথাপি এই বিষয়ে মনুষ্যগণের মধ্যে পার্থক্য আমি বিদিত আছি।”

“ভন্তে, পূর্বে অন্য ধর্মাবলম্বী কোনো ব্যক্তি এই ধর্ম গ্রহণ করিয়া উহাতে প্রব্রজ্যা ও উপসম্পদা লইবার ইচ্ছা করিলে, যদি তাঁহাকে শিক্ষার্থীরূপে চারি মাস যাপন করিতে হয়, যদি চারি মাস যাপন করিবার পর একাগ্রচিত্ত ভিক্ষুগণ তাঁহাকে ভিক্ষুজীবন যাপনার্থ প্রব্রজ্যা ও উপসম্পদা দান করেন, আমি চারি বৎসর শিক্ষার্থীরূপে যাপন করিব, চারি বৎসর অতিবাহিত হইবার পর একাগ্রচিত্ত ভিক্ষুগণ আমাকে প্রব্রজ্যা ও উপসম্পদা দান করুন।

অচেলক কাশ্যপ ভগবানের নিকট প্রব্রজ্যা ও উপসম্পদা গ্রহণ করিলেন। অতঃপর নবদীক্ষিত আয়ুষ্মান কাশ্যপ নির্জনবাসী, অপ্রমত্ত, উৎসাহপূর্ণ, দৃঢ়সংকল্প হইয়া অনতিবিলম্বে যথার্থ পথাবলম্বী কুলপুত্রগণ যে সম্পদ লাভের জন্য গৃহ পরিত্যাগ করিয়া গৃহহীন প্রব্রজ্যার আশ্রয় করেন, সেই অনুত্তর ব্রহ্মচর্য্য স্বয়ং জাত হইয়া ও উপলব্ধি করিয়া এই জীবনেই উহার পূর্ণতা সাধন করিলেন, “জন্মের ধ্বংস হইয়াছে, ব্রহ্মচর্য্য সম্পাদিত হইয়াছে, কর্তব্য সম্পন্ন হইয়াছে, এই জীবনে করণীয় আর কিছুই নাই,” ইহা জ্ঞাত হইয়া আয়ুষ্মান কাশ্যপ অর্হৎদিগের অন্যতম হইলেন।

কস্সপ-সীহনাদ সূত্র সমাপ্ত।


 

৯. পোট্ঠপাদ সূত্র
৪০৬. আমি এইরূপ শ্রবণ করিয়াছি। একসময় ভগবান শ্রাবস্তী নগরে অনাথপিণ্ডিকের জেতবন উদ্যানে অবস্থিতি করিতেছিলেন। ওই সময় পরিব্রাজক পোট্ঠপাদ তিনশত পরিব্রাজক-সমন্বিত বৃহৎ পরিব্রাজক পরিষদের সহিত মল্লিকার[108] উদ্যানে তিণ্ডুক বৃক্ষ পরিবেষ্টিত বিচারশালায় বাস করিতেছিলেন।

৪০৭. অনন্তর ভগবান পূর্বাহ্ন সময়ে বস্ত্র পরিহিত হইয়া পাত্র ও চীবর সহিত পিণ্ডার্থ নগরে প্রবেশ করিলেন। তৎপরে তিনি চিন্তা করিলেন, “পিণ্ডার্থ শ্রাবস্তী প্রবেশের পক্ষে এখনো অতি প্রত্যুষ, আমি মল্লিকার উদ্যানে তিণ্ডুক বৃক্ষ পরিবেষ্টিত বিচারশালায়, যেখানে পরিব্রাজক পোট্ঠপাদ অবস্থান করিতেছেন সেই স্থানে গমন করিব।” অতঃপর তিনি ওই স্থানে গমন করিলেন।

৪০৮. ওই সময়ে পরিব্রাজক পোট্ঠপাদ বৃহৎ পরিব্রাজক পরিষদের সহিত উপবিষ্ট ছিলেন। তাঁহারা সকলে উন্নাদ, উচ্চ শব্দ, মহাশব্দের সহিত অনেক প্রকার অসার বিষয়ের আলোচনায় নিযুক্ত ছিলেন; যথা : রাজকথা, চোরকথা, মহামাত্য-কথা, সেনা-কথা, ভয়-কথা, যুদ্ধ-কথা, অন্ন-কথা, পান-কথা, বস্ত্র-কথা, শয়ন-কথা, মালা-কথা, গন্ধকথা, জ্ঞাতি-কথা, যান-কথা, গ্রাম-নিগমণ্ডনগর-জনপদ-কথা, নারী-কথা, শুর-কথা, বিশিখা-কথা, কুম্ভস্থান-কথা, প্রেত-কথা, নিরর্থক-কথা, পৃথিবী ও সমুদ্রের উৎপত্তি সম্বন্ধীয় জনপ্রবাদ এবং অস্তিত্ব ও নাস্তিত্ব সম্বন্ধীয় কথা।

৪০৯. পোট্ঠপাদ দূরে ভগবানকে আসিতে দেখিয়া স্বকীয় পরিষদকে সাবধান করিলেন :

“মাননীয়গণ, আপনারা নীরব হউন, শব্দ করিবেন না। শ্রমণ গৌতম আসিতেছেন, সেই আয়ুষ্মান নীরবতাপ্রিয়, নীরবতার প্রশংসাবাদী। পরিষদকে শব্দহীন জ্ঞাত হইয়া তিনি যেন এই স্থানকে আগমনের যোগ্য মনে করেন।”

এইরূপ উক্ত হইলে পরিব্রাজকগণ নীরব হইলেন।

৪১০. তদনন্তর ভগবান পোট্ঠপাদ সমীপে উপস্থিত হইলেন। পোট্ঠপাদ ভগবানকে বলিলেন :

“ভগবান! আসুন, স্বাগত! বহুদিন পরে আপনি এই স্থানে আগমন করিয়াছেন, উপবেশন করুন, এই আসন প্রস্তুত।”

ভগবান নির্দিষ্ট আসনে উপবেশন করিলেন। পোট্ঠপাদ অপেক্ষাকৃত নিম্ন আসন গ্রহণপূর্বক এক প্রান্তে উপবিষ্ট হইলেন। ভগবান তাঁহাকে বলিলেন :

“এই স্থানে উপবিষ্ট হইয়া তোমরা এক্ষণে কি কথায় নিযুক্ত, তোমাদের কী আলোচনা বাধাপ্রাপ্ত হইল?”

আত্মবাদ
৪১১. ভগবান এইরূপ কহিলে পোট্ঠপাদ বলিলেন :

“আমরা এই স্থানে উপবিষ্ট হইয়া এক্ষণে যে কথায় নিযুক্ত ছিলাম, সে কথা থাক; অন্য সময়ে ভগবান সে কথা অনায়াসে শুনিতে পাইবেন। ভন্তে, বহু দিবস হইল নানা তীর্থিয় শ্রমণ-ব্রাহ্মণগণ কুতুহল-শালায়[109] সম্মিলিত ও উপবিষ্ট হইলে তাঁহাদের মধ্যে অনেকবার অভিসংজ্ঞা-নিরোধ সম্বন্ধে কথা উঠিয়াছিল, “অভিসংজ্ঞা-নিরোধ কীরূপে হয়?”

তদুত্তরে কেহ কেহ বলিয়াছিলেন, “পুরুষের সংজ্ঞার উৎপত্তি ও নিরোধের হেতুও নাই, প্রত্যয়ও নাই। উহার উৎপত্তিকালে পুরুষ সংজ্ঞাসম্পন্ন হয়, নিরোধকালে সংজ্ঞাহীন হয়।” এইরূপে তাঁহারা অভিসংজ্ঞা-নিরোধ ব্যাখ্যা করিয়াছিলেন।

অপর একজন ওই বিষয়ে বলিয়াছিলেন, “তাহা নহে। সংজ্ঞা পুরুষের আত্মা, উহা (আত্মা) আসে, যায়। যখন আসে পুরুষ তখন সংজ্ঞাসম্পন্ন হয়, যখন যায় তখন পুরুষ সংজ্ঞাহীন হয়।” এইরূপে কেহ কেহ অভিসংজ্ঞা-নিরোধ ব্যাখ্যা করেন।

অপর একজন ওই বিষয়ে বলিয়াছিলেন, “তাহা নহে। কোনো কোনো শ্রমণ ও ব্রাহ্মণ আছেন যাঁহারা মহাঋদ্ধিসম্পন্ন, মহা অনুভাবসম্পন্ন। তাঁহারাই মনুষ্যদেহে সংজ্ঞার সঞ্চারও করেন এবং দেহ হইতে সংজ্ঞা অপসারণও করেন। যখন সঞ্চার করেন, তখন মনুষ্য সংজ্ঞাবান হয়, যখন অপসারণ করেন, তখন মনুষ্য সংজ্ঞাহীন হন।” এইরূপে কেহ কেহ অভিসংজ্ঞা-নিরোধ ব্যাখ্যা করেন।

অপর একজন ওই বিষয়ে বলিয়াছিলেন, “তাহা নহে। মহাঋদ্ধি ও অনুভাবসম্পন্ন দেবতারা আছেন। তাঁহারাই মনুষ্যদেহে সংজ্ঞার সঞ্চারও করেন, দেহ হইতে সংজ্ঞার অপসারণও করেন, যখন সঞ্চার করেন মনুষ্য তখন সংজ্ঞাবান হয়, যখন অপসারণও করেন, তখন মনুষ্য সংজ্ঞাহীন হয়।” এইরূপে কেহ কেহ অভিসংজ্ঞা-নিরোধ ব্যাখ্যা করেন। ভন্তে, আমার ভগবানের কথাই মনে হইল, নিঃসন্দেহ ভগবান সুগত উক্ত ধর্মসমূহে সুকুশল।” ভগবান অভিসংজ্ঞা-নিরোধের প্রকৃতিজ্ঞ। ভন্তে, অভিসংজ্ঞা-নিরোধ কীরূপে হয়?

৪১২. “পোট্ঠপাদ, এ বিষয়ে যে-সকল শ্রমণ ও ব্রাহ্মণ বলিয়াছিলেন, “পুরুষের সংজ্ঞার উৎপত্তি ও নিরোধের হেতুও নাই, প্রত্যয়ও নাই, তাঁহারা প্রারম্ভেই ভ্রান্ত। কী হেতু? পোট্ঠপাদ পুরুষের সংজ্ঞার উৎপত্তি ও নিরোধের হেতু ও প্রত্যয় আছে। শিক্ষার দ্বারা কোনো কোনো সংজ্ঞার উৎপত্তি হয়, শিক্ষার দ্বারা কোনো কোনো সংজ্ঞার নিরোধ হয়।

৪১৩. “ওই শিক্ষা কী?” ভগবান বলিলেন :

“পোট্ঠপাদ, মনে করো জগতে তথাগতের আবির্ভাব হইয়াছে, যিনি অর্হৎ, সম্যকসম্বুদ্ধ... ইত্যাদি... (শ্রামণ্যফল সূত্রের মতো পাঠ করিতে হইবে) কায় ও বাক্য দ্বারা কুশলকর্ম-সমন্বিত হইয়া, শুদ্ধ জীবিকাসম্পন্ন হইয়া, শীলসম্পন্ন হইয়া, রক্ষিতেন্দ্রিয় হইয়া, স্মৃতি সম্প্রজ্ঞান-সমন্বিত ও সন্তুষ্ট হইয়া অবস্থান করিতে লাগিল। পোট্ঠপাদ ভিক্ষু কীরূপে শীলসম্পন্ন হইয়া থাকেন? ভিক্ষু প্রাণাতিপাত পরিহারপূর্বক উহা হইতে বিরত হন... ওষুধের প্রতিমোক্ষ। ভিক্ষু এইরূপ হীনবিদ্যা ও মিথ্যা জীবনোপায়ে বিরত। ইহাও শীলের অন্তর্গত (শ্রামণ্যফল সূত্রের মতো পাঠ করিতে হইবে)।

পোট্ঠপাদ, তিনি এইরূপ শীলসম্পন্ন হইয়া এই শীলসংবরের কারণ কুত্রাপি ভয়দর্শন করেন না। যেরূপ, পোট্ঠপাদ, মূর্ধাভিষিক্ত ক্ষত্রিয়... অনবদ্য সুখ অনুভব করেন। (শ্রামণ্যফল সূত্রের মতো পাঠ করিতে হইবে) পোট্ঠপাদ, ভিক্ষু এইরূপেই শীলসম্পন্ন হইয়া থাকেন।

পোট্ঠপাদ, ভিক্ষু কী প্রকারে রক্ষিতেন্দ্রিয় হইয়া থাকেন? পোট্ঠপাদ, ভিক্ষু চক্ষু দ্বারা রূপদর্শন করিয়া... অবিমিশ্র সুখ অনুভব করেন (শ্রামণ্যফল সূত্রের মতো পাঠ করিতে হইবে) পোট্ঠপাদ... ভিক্ষু এই প্রকারে রক্ষিতেন্দ্রিয় হইয়া থাকেন।

(এই স্থলে শ্রামণ্যফল সূত্রের মতো করে “প্রথম ধ্যান লাভ করিয়া বিহার করেন” পর্যন্ত পাঠ করিতে হইবে)। তাহার পূর্বের কামসংজ্ঞা নিরুদ্ধ হয়। ওই সময় বিবেকজ প্রীতিসুখ-মণ্ডিত সূক্ষ্ম-সত্য-সংজ্ঞার উৎপত্তি হয় এবং তিনি বিবেকজ প্রীতিসুখ-মণ্ডিত সূক্ষ্ম-সত্য-সংজ্ঞী হইয়া থাকেন। এইরূপে শিক্ষার দ্বারা কোনো কোনো সংজ্ঞার উৎপত্তি হয়, শিক্ষার দ্বারা কোনো কোনো সংজ্ঞার নিরোধ হয়। ইহাই শিক্ষা।” ভগবান এইরূপ বলিলেন।

“পুনশ্চ, পোট্ঠপাদ, ভিক্ষু বিতর্ক-বিচারের উপশমে অধ্যাত্মসম্প্রসাদী... অবিতর্ক অবিচার... দ্বিতীয় ধ্যান লাভ করিয়া বিহার করেন (শ্রামণ্যফল সূত্রের মতো পাঠ করিতে হইবে)? তাহার পূর্বের বিবেকজ প্রীতিসুখ-মণ্ডিত সূক্ষ্ম-সত্য-সংজ্ঞা নিরুদ্ধ হয়। ওই সময় সমাধিজ প্রীতিসুখ-মণ্ডিত সূক্ষ্ম-সত্য-সংজ্ঞার উৎপত্তি হয় এবং তিনি সমাধিজ প্রীতিসুখ-মণ্ডিত সূক্ষ্ম-সত্য-সংজ্ঞী হইয়া থাকেন। এইরূপে শিক্ষার দ্বারা কোনো কোনো সংজ্ঞার উৎপত্তি হয়, শিক্ষার দ্বারা কোনো কোনো সংজ্ঞার নিরোধ হয়। ইহাই শিক্ষা।” ভগবান এইরূপ বলিলেন।

“পুনশ্চ, পোট্ঠপাদ, ভিক্ষু প্রীতিতেও বৈরাগ্য উৎপাদন করিয়া... এইরূপে তৃতীয় ধ্যান লাভ করিয়া বিরাজ করেন। (শ্রামণ্যফল সূত্রের মতো পাঠ করিতে হইবে) তাঁহার পূর্বের সমাধিজ প্রীতিসুখ-মণ্ডিত সূক্ষ্ম-সত্য-সংজ্ঞা নিরুদ্ধ হয়; ওই সময় উপেক্ষা-সুখমণ্ডিত সূক্ষ্ম-সত্য-সংজ্ঞার উৎপত্তি হয় এবং তিনি উপেক্ষা সুখমণ্ডিত সূক্ষ্ম-সত্য-সংজ্ঞী হইয়া থাকেন। এইরূপে শিক্ষার দ্বারা কোনো কোনো সংজ্ঞার উৎপত্তি হয়, শিক্ষার দ্বারা কোনো কোনো সংজ্ঞার নিরোধ হয়। ইহাই শিক্ষা।” ভগবান এইরূপ বলিলেন।

“পুনশ্চ, পোট্ঠপাদ, ভিক্ষু সুখ ও দুঃখ উভয়ই বর্জন করিয়া... চতুর্থ ধ্যান লাভ করিয়া বিরাজ করেন। (শ্রামণ্যফল সূত্রের ৮১ নং পদচ্ছেদ দ্রষ্টব্য) তাঁহার পূর্বের উপেক্ষা সুখমণ্ডিত সূক্ষ্ম-সত্য-সংজ্ঞা নিরুদ্ধ হয়। ওই সময় না-দুঃখ না-সুখ রূপ সূক্ষ্ম-সত্য-সংজ্ঞার উৎপত্তি হয় এবং তিনি না-দুঃখ না-সুখ রূপ সূক্ষ্ম-সত্য-সংজ্ঞী হইয়া থাকেন। এইরূপে শিক্ষা দ্বারা কোনো কোনো সংজ্ঞার উৎপত্তি হয়, শিক্ষার দ্বারা কোনো কোনো সংজ্ঞার নিরোধ হয়। ইহাই শিক্ষা।” ভগবান এইরূপ বলিলেন।

পুনশ্চ, পোট্ঠপাদ, ভিক্ষু সর্বতোভাবে রূপসংজ্ঞা অতিক্রম করিয়া, প্রতিঘ সংজ্ঞার অন্ত গমনান্তে নানাত্ব সংজ্ঞার চিন্তা পরিহার করিয়া, “আকাশ অনন্ত” এইরূপ চিন্তা করিয়া আকাশ-অনন্ত-আয়তন প্রাপ্ত হইয়া বিহার করেন। তাঁহার পূর্বের রূপসংজ্ঞা নিরুদ্ধ হয়। ওই সময় আকাশ-অনন্ত-আয়তন রূপ সুখময় সূক্ষ্ম-সত্য-সংজ্ঞার উৎপত্তি হয় এবং তিনি আকাশ-অনন্ত-আয়তন রূপ সূক্ষ্ম-সত্য-সংজ্ঞী হইয়া থাকেন। এইরূপে শিক্ষার দ্বারা কোনো কোনো সংজ্ঞার উৎপত্তি হয়, শিক্ষার দ্বারা কোনো কোনো সংজ্ঞার নিরোধ হয়। ইহাই শিক্ষা।” ভগবান এইরূপ বলিলেন।

“পুনশ্চ, পোট্ঠপাদ, ভিক্ষু সর্বতোভাবে আকাশ-অনন্ত-আয়তন অতিক্রম করিয়া, “বিজ্ঞান অনন্ত” এইরূপ চিন্তা করিয়া বিজ্ঞান-অনন্ত-আয়তন প্রাপ্ত হইয়া বিহার করেন। তাঁহার পূর্বের আকাশ-অনন্ত-আয়তনরূপ সূক্ষ্ম-সত্য-সংজ্ঞা নিরুদ্ধ হয়। ওই সময় বিজ্ঞান-অনন্ত-আয়তনরূপ সূক্ষ্ম-সত্য-সংজ্ঞার উৎপত্তি হয় এবং তিনি বিজ্ঞান-অনন্ত-আয়তনরূপ সূক্ষ্ম-সত্য-সংজ্ঞী হইয়া থাকেন। এইরূপে শিক্ষার দ্বারা কোনো কোনো সংজ্ঞার উৎপত্তি হয়, শিক্ষার দ্বারা কোনো কোনো সংজ্ঞার নিরোধ হয়। ইহাই শিক্ষা।” ভগবান এইরূপ বলিলেন।

“পুনশ্চ, পোট্ঠপাদ, ভিক্ষু বিজ্ঞান-অনন্ত-আয়তন সর্বাংশে অতিক্রম করিয়া “কিছুই নাই” এইরূপ অকিঞ্চন-আয়তন প্রাপ্ত হইয়া বিহার করেন। তাঁহার পূর্বের বিজ্ঞান-অনন্ত-আয়তনরূপ সূক্ষ্ম-সত্য-সংজ্ঞা নিরুদ্ধ হয়। ওই সময়ে আকিঞ্চনায়তনরূপ সূক্ষ্ম-সত্য-সংজ্ঞার উৎপত্তি হয় এবং তিনি আকিঞ্চনায়তনরূপ সূক্ষ্ম-সত্য-সংজ্ঞী হইয়া থাকেন। এইরূপে শিক্ষার দ্বারা কোনো কোনো সংজ্ঞার উৎপত্তি হয়, শিক্ষার দ্বারা কোনো কোনো সংজ্ঞার নিরোধ হয়। ইহাই শিক্ষা।” ভগবান এইরূপ বলিলেন।

৪১৪. পোট্ঠপাদ, ভিক্ষু যে সময় হইতে স্বক-সংজ্ঞী হন, সেই সময় হইতে ক্রমান্বয়ে তিনি সংজ্ঞা হইতে সংজ্ঞান্তর প্রাপ্ত হইয়া পরিশেষে শ্রেষ্ঠতম সংজ্ঞায় উপনীত হন। সর্বোচ্চ সংজ্ঞায় উপনীত হইয়া তাঁহার মনে এইরূপ হয়, “চিন্তা করা হীনতার অবস্থা। চিন্তা না করাই শ্রেষ্ঠতর। আমি যদি চিন্তা করি, অভিসন্ধান করি, তাহা হইলে আমার এই সকল সংজ্ঞা নিরুদ্ধ হইয়া স্থূলতার সংজ্ঞার উৎপত্তি হইতে পারে। অতএব আমি চিন্তা করিব না, অভিসন্ধান করিব না।” তিনি চিন্তাও করেন না, অভিসন্ধানও করেন না। চিন্তা ও অভিসন্ধানের পরিহারে তাঁহার ওই সকল সংজ্ঞা নিরুদ্ধ হয় এবং অন্য স্থূলতর সংজ্ঞার উৎপত্তি হয় না। তিনি নিরোধে উপনীত হন। এইরূপে, পোট্ঠপাদ, ক্রমানুসারে অভিসংজ্ঞা-নিরোধ সম্প্রজ্ঞান সমাপত্তি হইয়া থাকে।

“পোট্ঠপাদ, তুমি কীরূপ মনে করো? তুমি কি ইতিপূর্বে অভিসংজ্ঞা-নিরোধের ক্রমিক সম্প্রজ্ঞান-সমাপত্তি শুনিয়াছ?”

“না, ভন্তে। ভগবান যাহা বলিলেন আমি তাহা এইরূপ বুঝিলাম : (এই স্থানে উপরে ৪১৪ অনুচ্ছেদের উক্তি আবৃত্ত হইয়াছে।)

“পোট্ঠপাদ, তুমি যথার্থই বলিয়াছ।”

৪১৫. “ভন্তে, ভগবান কি শ্রেষ্ঠ সংজ্ঞা এক এইরূপ শিক্ষা দিয়া থাকেন, অথবা বহু?”

“পোট্ঠপাদ, শ্রেষ্ঠ সংজ্ঞা এক আমি ইহাও কহি, উহা একাধিক তাহাও কহি।”

“শ্রেষ্ঠ সংজ্ঞা এক এবং একাধিক, ভগবান কীরূপে ইহা বলিতে পারেন?”

“পোট্ঠপাদ নিরোধ হইতে নিরোধান্তরে অগ্রসর হইবার কালে এই শ্রেষ্ঠ সংজ্ঞা হইতে অপর শ্রেষ্ঠ সংজ্ঞা প্রাপ্তি হয়। এই কারণেই, পোট্ঠপাদ, আমি শ্রেষ্ঠ সংজ্ঞা এক ইহাও কহি, উহা একাধিক তাহাও কহি।”

৪১৬. “ভন্তে, সংজ্ঞা প্রথমে উৎপন্ন হয়, তৎপশ্চাতে জ্ঞান; অথবা প্রথমে জ্ঞান উৎপন্ন হয়, তৎপশ্চাতে সংজ্ঞা; অথবা সংজ্ঞা এবং জ্ঞান কোনোটিই পূর্বাপর নহে, উভয়ে একই সময়ে উৎপন্ন হয়?”

“পোট্ঠপাদ, সংজ্ঞা প্রথমে উৎপন্ন হয়, পরে জ্ঞান; সংজ্ঞার উৎপত্তি হইতে জ্ঞানের উৎপত্তি। উহা এইরূপে দৃষ্ট হয় :

“এই হেতু হইতে আমার জ্ঞান উৎপন্ন হইয়াছে।” পোট্ঠপাদ, এই পর্যায় হইতে ইহা জ্ঞাতব্য যে সংজ্ঞা প্রথমে উৎপন্ন হয়, পরে জ্ঞান; সংজ্ঞার উৎপত্তি হইতে জ্ঞানের উৎপত্তি।”

৪১৭. “ভন্তে, সংজ্ঞাই কি পুরুষের আত্মা, অথবা সংজ্ঞা ও আত্মা পরস্পর ভিন্ন?”

“পোট্ঠপাদ, তুমি কি সত্যই আত্মায় আশ্রয় লইতেছ?”

“ভন্তে, আমি ধরিয়া লইতেছি যে, স্থূল এক আত্মার অস্তিত্ব আছে যাহা রূপী, চাতুর্মহাভূতিক এবং কবঙ্কিকার আহারভোজী।”

“পোট্ঠপাদ, যদি এরূপ আত্মার অস্তিত্ব থাকে, তাহা হইলে তোমার সংজ্ঞা এক পদার্থ এবং আত্মা অন্য পদার্থ। ইহা নিম্নোক্ত পর্যায় হইতেও জ্ঞাতব্য। পোট্ঠপাদ, স্থূল, রূপী, চাতুর্মহাভূতিক, কবঙ্কিকার আহারভোজী আত্মা স্বীকার করিয়া লইলেও পুরুষের কোনো কোনো সংজ্ঞার উৎপত্তি হয়, কোনো কোনো সংজ্ঞা নিরুদ্ধ হয়। পোট্ঠপাদ, ইহার দ্বারাও জানিতে হইবে সংজ্ঞা এক পদার্থ এবং আত্মা অন্য পদার্থ।”

৪১৮. “ভন্তে, আমি আত্মাকে সর্বাঙ্গণ্ডসর্বেন্দ্রিয় সম্পন্ন মনোময়রূপে গ্রহণ করি।”

“পোট্ঠপাদ, তোমার আত্মা সর্বাঙ্গপ্রত্যঙ্গণ্ডসর্বেন্দ্রিয়সম্পন্ন মনোময় হইলেও তোমার সংজ্ঞা এক পদার্থ এবং আত্মা অন্য পদার্থ। ইহা নিম্নোক্ত পর্যায় হইতেও জ্ঞাতব্য। পোট্ঠপাদ সর্বাঙ্গপ্রত্যঙ্গণ্ডসর্বেন্দ্রিয়সম্পন্ন মনোময় আত্মা স্বীকার করিয়া লইলেও পুরুষের কোনো কোনো সংজ্ঞার উৎপত্তি হয়, কোনো কোনো সংজ্ঞা নিরুদ্ধ হয়। পোট্ঠপাদ, ইহা দ্বারাও জানিতে হইবে সংজ্ঞা এক পদার্থ এবং আত্মা অন্য পদার্থ।

৪১৯. “ভন্তে, তাহা হইলে আমি আত্মাকে অরূপী, সংজ্ঞাময়রূপে গ্রহণ করিতেছি।”

“পোট্ঠপাদ, তোমার আত্মা অরূপী, সংজ্ঞাময় হইলেও তোমার সংজ্ঞা এক পদার্থ এবং আত্মা অন্য পদার্থ। ইহা নিম্নোক্ত পর্যায় হইতেও জ্ঞাতব্য। পোট্ঠপাদ, আত্মাকে অরূপী, সংজ্ঞাময়রূপে গ্রহণ করিলেও পুরুষের কোনো কোনো সংজ্ঞার উৎপত্তি হয়, কোনো কোনো সংজ্ঞার নিরুদ্ধ হয়। পোট্ঠপাদ, ইহা দ্বারাও জানিতে হইবে সংজ্ঞা এক পদার্থ এবং আত্মা অন্য পদার্থ।

৪২০. “ভন্তে, সংজ্ঞা পুরুষের আত্মা অথবা সংজ্ঞা এবং আত্মা পরস্পর বিভিন্ন ইহা কি আমি জানিতে পারি?”

“পোট্ঠপাদ, তুমি ভিন্ন দৃষ্টিসম্পন্ন, ভিন্ন মতাবলম্বী, ভিন্ন রুচিসম্পন্ন, ভিন্ন আযোগানুসারী, ভিন্ন আচার্যের শিক্ষাগ্রহণকারী; এইজন্য এই বিষয় জানিতে পারা তোমার পক্ষে কঠিন।”

“ভন্তে, যদি আমার পক্ষে তাহা জানিতে পারা কঠিন হয়, তাহা হইলে, ভন্তে, জগৎ কি শাশ্বত? ইহাই কি একমাত্র সত্য, অন্য প্রকার দৃষ্টি নিরর্থক?”

“পোট্ঠপাদ, “জগৎ শাশ্বত, ইহাই একমাত্র সত্য, অন্য প্রকার দৃষ্টি নিরর্থক”, এই বিষয়ে আমি কোনো মত প্রকাশ করি নাই।”

“ভন্তে, তবে কি জগৎ অশাশ্বত? ইহাই একমাত্র সত্য, অন্য প্রকার দৃষ্টি নিরর্থক?”

“পোট্ঠপাদ, এ বিষয়েও আমি কোনো মত প্রকাশ করি নাই।”

“ভন্তে, তবে কি জগৎ অসীম? ইহাই একমাত্র সত্য, অন্য প্রকার দৃষ্টি নিরর্থক?”

“পোট্ঠপাদ, এই বিষয়েও আমি কোনো মত প্রকাশ করি নাই।”

“ভন্তে, তবে কি জগৎ অসীম? ইহাই একমাত্র সত্য, অন্য প্রকার দৃষ্টি নিরর্থক?”

“পোট্ঠপাদ, এই বিষয়েও আমি কোনো মত প্রকাশ করি নাই।”

ভন্তে, জীব এবং শরীর কি একই? ইহাই একমাত্র সত্য, অন্য প্রকার দৃষ্টি নিরর্থক?”

“পোট্ঠপাদ, এই বিষয়েও আমি কোনো মত প্রকাশ করি নাই।”

“ভন্তে, তবে কি জীব হইতে শরীর ভিন্ন? ইহাই একমাত্র সত্য, অন্য প্রকার দৃষ্টি নিরর্থক?”

“পোট্ঠপাদ, এই বিষয়েও আমি কোনো মত প্রকাশ করি নাই।”

“ভন্তে, মরণের পর তথাগতের পুনর্জন্ম হয় কি? ইহাই একমাত্র সত্য, অন্য প্রকার দৃষ্টি নিরর্থক?”

“পোট্ঠপাদ, এই বিষয়ে আমি কোনো মত প্রকাশ করি নাই।”

“ভন্তে, তবে মরণের পর কি তথাগতের পুনরাবির্ভাব হয় না? ইহাই একমাত্র সত্য, অন্য প্রকার দৃষ্টি নিরর্থক?”

“পোট্ঠপাদ, এ বিষয়ে আমি কোনো মত প্রকাশ করি নাই।”

“ভন্তে, তবে মরণের পর তথাগতের পুনর্জন্ম একাধারে হয় এবং হয় না? ইহাই একমাত্র সত্য; অন্য প্রকার দৃষ্টি নিরর্থক?”

“পোট্ঠপাদ, এ বিষয়ে আমি মত প্রকাশ করি নাই।”

“ভন্তে, তবে কি মরণের পর তথাগতের পুনর্জন্ম হয় না, এবং উহা যে হয় না তাহাও নহে? ইহাই একমাত্র সত্য, অন্য প্রকার দৃষ্টি নিরর্থক?”

“পোট্ঠপাদ, এই বিষয়েও আমি কোনো মত প্রকাশ করি নাই।”

“কেন ভগবান ওই বিষয়ে কোনো মত প্রকাশ করেন নাই?”

“পোট্ঠপাদ, এই প্রশ্ন অর্থ-সংহতি নহে, ধর্ম-সংহতি নহে, সর্বোচ্চ ব্রহ্মচর্যের অনুকূল নহে; নির্বেদ, বিরাগ, বিরোধ, উপশম, অভিজ্ঞা, সম্বোধি, নির্বাণের অনুকূল নহে। এই কারণে আমি ওই বিষয়ে কোনো মত প্রকাশ করি নাই।”

“ভন্তে, ভগবান কোন প্রশ্নের সমাধান করিয়াছেন?”

“পোট্ঠপাদ, দুঃখ কী তাহা আমি প্রকাশ করিয়াছি, দুঃখের উৎপত্তি আমি প্রকাশ করিয়াছি, দুঃখের নিরোধ আমি প্রকাশ করিয়াছি, দুঃখ-নিরোধগামিনী প্রতিপদ (মার্গ) আমি প্রকাশ করিয়াছি।”

“কী হেতু ভগবান ওই সকল প্রকাশ করিয়াছেন?”

“পোট্ঠপাদ, যেহেতু ইহা অর্থ-সংহিত, ধর্ম-সংহিত; সর্বোচ্চ ব্রহ্মচর্যের অনুকূল; নির্বেদ, বিরাগ, নিরোধ, উপশম, অভিজ্ঞা, সম্বোধি, নির্বাণের অনুকূল। এই হেতু আমি উহা ব্যক্ত করিয়াছি।”

“হে ভগবান, সত্য। হে সুগত, সত্য। এক্ষণে ভগবান যথেচ্ছা করিতে পারেন।”

অনন্তর ভগবান আসন হইতে উত্থান করিয়া প্রস্থান করিলেন।

৪২১. তদনন্তর, ভগবান প্রস্থান করিবা মাত্র উপস্থিত পরিব্রাজকগণ চতুর্দিক হইতে বিদ্রূপবাক্য দ্বারা পোট্ঠপাদকে জর্জরিত করিলেন, “এই প্রকারে পোট্ঠপাদ শ্রমণ গৌতম যাহা বলিতেছেন তাহারই অনুমোদন করিতেছেন এবং বলিতেছেন, “হে ভগবান, সত্য। হে সুগত, সত্য।” আমরা কিন্তু উপরি উক্ত দশবিধ প্রশ্ন সম্বন্ধে শ্রমণ গৌতমের কোনো স্পষ্ট ধর্মদেশনা অবগত নহি।”

এইরূপ উক্ত হইলে পরিব্রাজক পোট্ঠপাদ ওই সকল পরিব্রাজককে বলিলেন, “আমিও ওই সকল বিষয়ে শ্রমণ গৌতম কর্তৃক ভাষিত কোনো সুস্পষ্ট দেশনা অবগত নহি। কিন্তু শ্রমণ গৌতম যে মার্গ ভূত, তথ্য, সত্য, ধর্মস্থিত, ধর্মনিয়ামক, সেই মার্গের ঘোষণা করেন। শ্রমণ গৌতম ঘোষিত মার্গ ভূত, তথ্য, সত্য, ধর্মস্থিত, ধর্মনিয়ামক জানিয়াও সেই সুভাষিত বাক্যের অভিনন্দন করিব না?”

৪২২. দুই তিন দিন অতিবাহিত হইলে হস্তী-আচার্যপুত্র চিত্ত এবং পরিব্রাজক পোট্ঠপাদ ভগবানের নিকট গমন করিলেন। তথায় চিত্ত ভগবানকে অভিবাদনপূর্বক এক প্রান্তে উপবেশন করিলেন, পোট্ঠপাদ ভগবানের সহিত প্রীত্যালাপসূচক বাক্যের বিনিময়ান্তে একান্তে আসন গ্রহণ করিলেন। তৎপরে পোট্ঠপাদ, পরিব্রাজকগণ তাঁহাকে কীরূপ বিদ্রুপবাণে জর্জরিত করিয়াছেন এবং তিনি কীরূপ উত্তর দিয়াছেন তৎসমুদয় ভগবানের নিকট বিবৃত করিলেন।

৪২৩. “পোট্ঠপাদ, ওই সকল পরিব্রাজক অন্ধ, চক্ষুহীন, উহাদের মধ্যে একমাত্র তুমিই চক্ষুষ্মান। পোট্ঠপাদ, কোনো কোনো বিষয় নিশ্চিত আমি এইরূপ বিজ্ঞাপিত করিয়াছি, কোনো কোনো বিষয় অনিশ্চিত ঘোষণা করিয়াছি। আমি যাহা অনিশ্চিত ঘোষণা করিয়াছি তাহা কী? “জগৎ শাশ্বত,” “জগৎ অশাশ্বত” “জগৎ সান্ত”, “জগৎ অনন্ত”, “যে জীব সে-ই শরীর”, “জীব এক, শরীর অন্য”, “মরণের পর তথাগতের পুনর্জন্ম হয়”, “মরণের পর তথাগতের পুনর্জন্ম হয় না”, “মরণের পর তথাগতের পুনর্জন্ম একাধারে হয় এবং হয় না, মরণের পর তথাগতের পুনর্জন্ম হয় না, এবং উহা যে হয় না তাহাও নহে,” পোট্ঠপাদ, আমি যাহা অনিশ্চিত ঘোষণা করিয়াছি তাহা এই সকল।

“পোট্ঠপাদ, কী কারণে আমি ওই সকল অনিশ্চিত ঘোষণা করিয়াছি? পোট্ঠপাদ, যেহেতু উহা অর্থ-সংহিত নহে, ধর্ম-সংহিত নহে, সর্বোচ্চ ব্রহ্মচর্যের অনুকূলে নহে; নির্বেদ, বিরাগ, নিরোধ, উপশম, অভিজ্ঞা, সম্বোধি, নির্বাণের অনুকূলে নহে। এই কারণে আমি উহা অনিশ্চিত ঘোষণা করিয়াছি।

৪২৪. “পোট্ঠপাদ, যে-সকল বিষয় নিশ্চিত, আমি এইরূপ বিজ্ঞাপিত করিয়াছি, ওই সকল কী? “ইহা দুঃখ”, “ইহা দুঃখের উৎপত্তি”, “ইহা দুঃখের নিরোধ”, “ইহা দুঃখনিরোধগামিনী মার্গ”; পোট্ঠপাদ, এই সকল বিষয় নিশ্চিত, আমি এইরূপ বিজ্ঞাপিত করিয়াছি।

“পোট্ঠপাদ, কী কারণে আমি ওই সকল নিশ্চিত এইরূপ বিজ্ঞাপিত করিয়াছি? যেহেতু উহা অর্থ-সংহিত, ধর্ম-সংহিত, সর্বোচ্চ ব্রহ্মচর্যের অনুকূল, নির্বেদ, বিরাগ, নিরোধ, উপশম, অভিজ্ঞা, সম্বোধি, নির্বাণের অনুকূল। এই কারণে উহা নিশ্চিত আমি এইরূপ বিজ্ঞাপিত করিয়াছি।

৪২৫. “পোট্ঠপাদ, কোনো কোনো শ্রমণ-ব্রাহ্মণ আছেন যাঁহারা এইরূপ মতাবলম্বী, এইরূপ দৃষ্টিসম্পন্ন : “মরণের পর আত্মা একান্ত সুখী এবং অরোগ হইয়া থাকে।” আমি তাঁহাদের নিকট গিয়া কহি, “আয়ুষ্মানগণ, আপনারা কি সত্যই এইরূপ মতাবলম্বী, এইরূপ দৃষ্টিসম্পন্ন : “মরণের পর আত্মা একান্ত সুখী এবং অরোগ হইয়া থাকে?” উত্তরে তাঁহারা সম্মতি জ্ঞাপন করেন। আমি তাঁহাদিগকে এইরূপ কহি, “আয়ুষ্মানগণ, আপনারা কি একান্ত সুখসম্পন্ন লোক জানিয়া ও দেখিয়া বিহার করেন?” এইরূপ জিজ্ঞাসিত হইয়া তাঁহারা “না” এইরূপ উত্তর দিয়া থাকেন। আমি তাঁহাদিগকে কহি, “আয়ুষ্মানগণ, আপনারা কি এক রাত্রি অথবা এক দিবস, কিম্বা অর্ধ রাত্রি অথবা অর্ধ দিবসের জন্য আপনাদিগকে একান্ত সুখী অনুভব করিয়াছেন?” এইরূপে জিজ্ঞাসিত হইয়া তাঁহারা “না” বলিয়া থাকেন। আমি তাঁহাদিগকে কহি, “আয়ুষ্মানগণ, আপনারা কি এমন কোনো মার্গ, কোনো প্রতিপদ জানেন যাহা দ্বারা একান্ত সুখময় জগতের সাক্ষাৎকার হয়?” তাঁহারা “না” এইরূপ উত্তর দিয়া থাকেন। আমি তাঁহাদিগকে কহি, “আয়ুষ্মানগণ, আপনারা কি একান্ত সুখময় জগতে পুনর্বৎপন্ন দেবতাদিগকে বলিতে শুনিয়াছেন : “মারিষ, একান্ত সুখময় লোক প্রাপ্তির উদ্দেশ্যে সুপ্রতিপন্ন হউন আমরা ওইরূপেই একান্ত সুখময় লোক প্রাপ্তির উদ্দেশ্যে সুপ্রতিপন্ন হউন। আমরা ওই রূপেই একান্ত সুখময় লোক প্রাপ্ত হইয়াছি।” এইরূপ জিজ্ঞাসিত হইয়া তাঁহারা “না” বলিয়া থাকেন। পোট্ঠপাদ, তুমি কীরূপ মনে করো? এরূপ হইলে ওই সকল শ্রমণ-ব্রাহ্মণের বাক্য কি ভিত্তিহীন নহে?”

৪২৬. যেরূপ কোনো পুরুষ বলিল, “আমি এই জনপদের জনপদকল্যাণীকে অভিলাষ করি, কামনা করি।” জনগণ তাহাকে বলিল, হে পুরুষ, যে জনপদকল্যাণীকে তুমি অভিলাষ করো, কামনা করো, সেই জনপদকল্যাণী ক্ষত্রিয়া, কিম্বা ব্রাহ্মণী, কিম্বা বৈশ্যা, কিম্বা শূদ্রাণী, তাহা কি তুমি জান?” এইরূপ জিজ্ঞাসিত হইয়া পুরুষটি বলিল, “না”।

“জনগণ তাহাকে বলিল, “হে পুরুষ, যে জনপদকল্যাণীকে তুমি অভিলাষ করো, কামনা করো, সেই জনপদকল্যাণী এই নাম অথবা এই গোত্রবিশিষ্ট, দীর্ঘ, হ্রস্ব অথবা মধ্যমাকৃতি, কৃষ্ণবর্ণা, শ্যামবর্ণা অথবা মদগুর বর্ণা, অমুক গ্রাম নিগম অথবা নগরবাসিনী, তাহা কি তুমি জান?

“এইরূপে জিজ্ঞাসিত হইয়া পুরুষটি বলিল, “না”।

“জনগণ তাহাকে বলিল, “হে পুরুষ, যাহাকে তুমি জান না এবং দেখ নাই তাহাকে তুমি অভিলাষ করো, কামনা করো?”

“পুরুষটি বলিল, “হাঁ”।

“পোট্ঠপাদ, তুমি কীরূপ মনে করো? এরূপ হইলে সেই পুরুষের বাক্য কি ভিত্তিহীন নহে?”

অবশ্যই ভন্তে, এরূপ হইলে সেই পুরুষের বাক্য ভিত্তিহীন।

পোট্ঠপাদ, এইরূপই যে-সকল শ্রমণ-ব্রাহ্মণ বলিয়া থাকেন, “মরণের পর আত্মা একান্ত সুখী এবং অরোগ হইয়া থাকে,” আমি তাঁহাদের নিকট গমন করিয়া কহি, “আয়ুষ্মানগণ, আপনারা কি সত্যই ওইরূপ মত পোষণ করেন?” উত্তরে তাঁহারা সম্মতি জ্ঞাপন করেন। আমি তাহাদিগকে কহি, “আয়ুষ্মানগণ, আপনারা কি একান্ত সুখের লোক জানিয়া ও দেখিয়া বিহার করেন?” উত্তরে তাঁহারা “না” বলিয়া থাকেন। আমি তাঁহাদিগকে কহি... নহে? [অনুচ্ছেদ সংখ্যা ৪২৫ দ্রষ্টব্য]

“অবশ্যই ভন্তে, এরূপ হইলে ওই সকল শ্রমণ-ব্রাহ্মণের বাক্য ভিত্তিহীন।”

৪২৭. “পোট্ঠপাদ, কোনো পুরুষ প্রাসাদে আরোহণার্থ চতুর্মহাপথে সোপানশ্রেণি নির্মাণ করিল। জনগণ তাহাকে বলিল, “হে পুরুষ, যে প্রাসাদে আরোহণার্থ তুমি সোপান নির্মাণ করিতেছ, উহা পশ্চিমদিকে কিম্বা পূর্বদিকে কিম্বা উত্তর দিকে কিম্বা দক্ষিণ দিকে, উহা উচ্চ, নিচ কিংবা মধ্যমাকৃতি বিশিষ্ট, তাহা তুমি জান কি?” এইরূপে জিজ্ঞাসিত হইয়া সে বলিল, “না”। জনগণ তাহাকে বলিল, “হে পুরুষ, যাহা তুমি জান না এবং দেখ নাই, সেই প্রাসাদে আরোহণার্থ তুমি সোপান নির্মাণ করিতেছ? এইরূপে জিজ্ঞাসিত হইয়া সে বলিল, “না”। পোট্ঠপাদ তুমি কীরূপ মনে করো?” এরূপ হইলে সেই পুরুষের বাক্য কি ভিত্তিহীন নহে?”

“অবশ্যই ভন্তে, এরূপ হইলে সেই পুরুষের বাক্য ভিত্তিহীন।”

“এইরূপই পোট্ঠপাদ, যে-সকল শ্রমণ-ব্রাহ্মণ বলিয়া থাকেন “মরণান্তে আত্মা একান্ত সুখময় অবস্থা প্রাপ্ত হয়” আমি তাঁহাদের নিকট গমন করিয়া কহি, “আয়ুষ্মানগণ, আপনারা কি সত্যই ওইরূপ বলিয়া থাকেন?” তাঁহারা উত্তরে সম্মতি জ্ঞাপন করেন। আমি উহাদিগকে কহি, “আয়ুষ্মানগণ, আপনারা কি একান্ত সুখময় লোক জানিয়া ও দেখিয়া বিহার করেন?” এইরূপে জিজ্ঞাসিত হইয়া তাঁহারা বলিলেন “না”। আমি তাহাদিগকে কহি, ... ভিত্তিহীন নহে? (অনুচ্ছেদ সংখ্যা ৪২৫ দ্রষ্টব্য)।

“অবশ্যই ভন্তে, এরূপ হইলে ওই সকল শ্রমণ-ব্রাহ্মণের বাক্য ভিত্তিহীন।”

৪২৮. “পোট্ঠপাদ, শরীর গ্রহণ ত্রিবিধ : স্থূল-শরীর গ্রহণ, মনোময় শরীর গ্রহণ এবং অরূপ-শরীর গ্রহণ। পোট্ঠপাদ স্থূল-শরীর কী? উহা রূপী, চাতুর্মহাভূতিক, কবলিঙ্কার আহার-ভোজী। মনোময় শরীর কী? উহা রূপী, মনোময়, সর্বাঙ্গ প্রত্যক্ষ সর্বেন্দ্রিয়সম্পন্ন। অরূপ-শরীর কী? উহা অরূপ, সংজ্ঞাময়।

৪২৯. “পোট্ঠপাদ, স্থূল-শরীর পরিগ্রহণের নিবারণার্থ আমি উপদেশ দান করিতেছি, যাহাতে প্রতিষ্ঠিত হইলে তোমাদিগের সংক্লেশিক ধর্মসমূহ দূরীভূত হইবে, শোধক ধর্মসমূহ বৃদ্ধিপ্রাপ্ত হইবে, এই জন্মেই তোমরা প্রজ্ঞার পরিপূর্ণতা ও বিপুলতা স্বয়ং জানিয়া ও সাক্ষাৎ করিয়া বিহার করিবে। পোট্ঠপাদ, হয়তো তোমার মনে হইবে, “সংক্লেশিক ধর্ম দূরীভূত হইবে, শোধক ধর্ম পরিবর্ধিত হইবে, এই জন্মেই প্রজ্ঞার পরিপূর্ণতা ও বিপুলতা স্বয়ং জানিয়া ও সাক্ষাৎ করিয়া বিহার সম্ভব হইবে; কিন্তু ওই প্রকার অবস্থান দুঃখ।” পোট্ঠপাদ, সেরূপ মনে করিও না। ওই অবস্থায় উপনীত হইলে প্রমোদ্য, প্রীতি, শান্তি, স্মৃতিসম্প্রজ্ঞান এবং সুখবিহার লাভ হইবে।

৪৩০. পোট্ঠপাদ, মনোময় শরীর পরিগ্রহণের নিবারণার্থও আমি উপদেশ দান করিতেছি, যাহাতে প্রতিষ্ঠিত হইলে তোমাদিগের... সুখবিহার লাভ হইবে। [৪০ নং পদচ্ছেদ দ্রষ্টব্য]

৪৩১. “পোট্ঠপাদ অরূপ-শরীর গ্রহণের নিবারণার্থও আমি উপদেশ দান করিতেছি, যাহাতে প্রতিষ্ঠিত হইলে তোমাদিগের... সুখবিহার লাভ হইবে।

৪৩২. “পোট্ঠপাদ অপরে আমাকে জিজ্ঞাসা করিতে পারে, “যে স্থূল-শরীর পরিগ্রহের নিবারণার্থ আপনি ধর্মোপদেশ দান করেন। যাহাতে প্রতিষ্ঠিত হইলে সংক্লেশিক ধর্মসমূহ দূরীভূত হয়, শোধক ধর্মসমূহ পরিবর্ধিত হয়, এই জন্মেই প্রজ্ঞার পূর্ণতা ও বিপুলতা স্বয়ং জানিয়া ও সাক্ষাৎ করিয়া বিহার সম্ভব হয়, হে আবুসো! ওই স্থূল-শরীর কী?” এইরূপ জিজ্ঞাসিত হইলে আমি বলিব, “এই শরীরই সেই স্থূল-শরীর যাহার পরিগ্রহের নিবারণার্থ আমি উপদেশ দান করি, যাহাতে প্রতিষ্ঠিত হইলে সংক্লেশিক ধর্মসমূহ দূরীভূত হয়... সম্ভয় হয়।”

৪৩৩. “পোট্ঠপাদ অপরে আমাকে জিজ্ঞাসা করিতে পারে : “যে মনোময় শরীরের নিবারণার্থ আপনি উপদেশ দান করেন, যাহাতে প্রতিষ্ঠিত হইলে... সম্ভব হয়, হে আবুসো, ওই মনোময় শরীর কী?” এইরূপে জিজ্ঞাসিত হইলে আমি বলিব, “ইহাই সেই মনোময় শরীর যাহার নিবারণার্থ আমি উপদেশ দান করি, যাহাতে প্রতিষ্ঠিত হইলে... সম্ভব হয়।”

৪৩৪. “পোট্ঠপাদ অপরে আমাকে জিজ্ঞাসা করিতে পারে :

“যে অরূপ-শরীরের নিবারণার্থ আপনি উপদেশ দান করেন, যাহাতে প্রতিষ্ঠিত হইলে... সম্ভব হয়, হে আবুসো, ওই অরূপ-শরীর কী?” এইরূপে জিজ্ঞাসিত হইলে আমি বলিব, “ইহাই সেই অরূপ-শরীর যাহার নিবারণার্থ আমি উপদেশ দান করি, যাহাতে প্রতিষ্ঠিত হইলে... সম্ভব হয়।”

“পোট্ঠপাদ, তুমি কীরূপ মনে করো? এরূপ হইলে কথিত বাক্য কি সুপ্রতিষ্ঠিত নহে?”

“অবশ্যই ভন্তে, ইহা সুপ্রতিষ্ঠিত।

৪৩৫. “পোট্ঠপাদ, কোনো পুরুষ প্রাসাদে আরোহণার্থ উহার নিম্নদেশে সোপান নির্মাণ করিল। জনগণ তাহাকে বলিল, “হে পুরুষ, যে প্রাসাদে আরোহণার্থ তুমি সোপান নির্মাণ করিতেছ, ওই প্রাসাদ পূর্বে অথবা দক্ষিণে অথবা পশ্চিমে অথবা উত্তরে, উহা উচ্চ বা নীচ বা মধ্যমাকৃতিবিশিষ্ট, তাহা তুমি জান কি?” সে উত্তর করিল, “ইহাই সেই প্রাসাদ যাহাতে আরোহণার্থ উহার নিম্নে আমি সোপান নির্মাণ করিতেছি।” পোট্ঠপাদ, তুমি কীরূপ মনে করো? এরূপ হইলে সেই পুরুষের বাক্য কি সুপ্রতিষ্ঠিত নহে?

“অবশ্যই ভন্তে, এরূপ হইলে সেই পুরুষের বাক্য সুপ্রতিষ্ঠিত।”

৪৩৬. “এইরূপেই, পোট্ঠপাদ, অপরে আমাকে জিজ্ঞাসা করিতে পারে :

“যে স্থূল... সম্ভব হয়।” (৪৩২-৪৩৪ অনুচ্ছেদ পুনরাবৃত্ত হইয়াছে)

“পোট্ঠপাদ, তুমি কীরূপ মনে করো? এরূপ হইলে কথিত বাক্য কি সুপ্রতিষ্ঠিত নহে?”

“অবশ্যই ভন্তে, ইহা সুপ্রতিষ্ঠিত।”

৪৩৭. এইরূপ কথিত হইলে হস্তী-আচার্য পুত্র চিত্ত ভগবানকে বলিলেন :

“ভন্তে, যখন স্থূল-শরীর পরিগ্রহ হয়, তখন মনোময় শরীর পরিগ্রহ এবং অরূপ-শরীর পরিগ্রহ মিথ্যা হয়। তখন স্থূল-শরীর পরিগ্রহই পুরুষের পক্ষে সত্য হয়। যখন মনোময় শরীর পরিগ্রহ হয়, তখন স্থূল-শরীর পরিগ্রহ মিথ্যা হয়, অরূপ-শরীর পরিগ্রহ মিথ্যা হয়। মনোময় শরীর পরিগ্রহই তখন পুরুষের পক্ষে সত্য হয়। যখন অরূপ-শরীর পরিগ্রহ হয়, তখন স্থূল-শরীর পরিগ্রহ মিথ্যা হয়, মনোময় শরীর পরিগ্রহ মিথ্যা হয়; তখন অরূপ-শরীর পরিগ্রহই পুরুষের পক্ষে সত্য হয়।”

৪৩৮. “চিত্ত, যে সময় স্থূল-শরীর পরিগ্রহ হয়, এই সময় উহা মনোময় শরীর পরিগ্রহের স্তরভুক্ত হয় না, অরূপ-শরীর পরিগ্রহের স্তরভুক্ত হয় না। উহা তখন স্থূল-শরীর পরিগ্রহরূপেই জ্ঞাত হয়। সে সময় মনোময় শরীর পরিগ্রহ হয়, ওই সময় উহা স্থূল-শরীর পরিগ্রহের স্তরভুক্ত হয় না, অরূপ-শরীর পরিগ্রহের স্তরভুক্ত হয় না। উহা তখন মনোময় শরীর পরিগ্রহরূপেই জ্ঞাত হয়। যে সময় অরূপ-শরীর পরিগ্রহ হয়, ওই সময় উহা স্থূল-শরীর পরিগ্রহের স্তরভুক্ত হয় না, মনোময় শরীরের স্তরভুক্ত হয় না। উহা তখন অরূপ-শরীর পরিগ্রহরূপেই জ্ঞাত হয়। চিত্ত, যদি তোমাকে কেহ জিজ্ঞাসা করে, “তুমি অতীতে ছিলে কি না? ভবিষ্যতে তুমি হইবে কি না? তুমি এখন আছ কি না?” চিত্ত, এইরূপে জিজ্ঞাসিত হইলে তুমি কী উত্তর দিবে?”

ভন্তে, এইরূপ জিজ্ঞাসিত হইলে আমি এইরূপ বলিব, “আমি অতীতে ছিলাম, আমি যে ছিলাম না তাহা নহে, আমি ভবিষ্যতে হইব, আমি যে হইব না তাহা নহে; এক্ষণে আমি আছি, আমি যে নাই তাহা নহে।”

৪৩৯. “চিত্ত, যদি তোমাকে কেহ জিজ্ঞাসা করে, “তোমার যে অতীতের শরীর গ্রহণ, তাহাই কি সত্য? ভবিষ্যৎ এবং বর্তমান শরীর গ্রহণ মিথ্যা? তোমার যে ভবিষ্যৎ শরীর পরিগ্রহ, তাহা কি সত্য? অতীত এবং বর্তমান শরীর গ্রহণ মিথ্যা? তোমার যে এই ক্ষণকার বর্তমান শরীর পরিগ্রহ, তাহাই কি সত্য? অতীত এবং ভবিষ্যৎ শরীর পরিগ্রহ মিথ্যা?” চিত্ত, এইরূপে জিজ্ঞাসিত হইলে তুমি কী উত্তর দিবে?”

“ভন্তে, এইরূপ জিজ্ঞাসিত হইলে আমি বলিব, “আমার যে অতীতের শরীর পরিগ্রহ, তাহা যে সময় আমি ছিলাম, ওই সময় সত্য ছিল, ভবিষ্যৎ এবং বর্তমান শরীর পরিগ্রহ মিথ্যা ছিল। আমার যে ভবিষ্যৎ শরীর পরিগ্রহ, তাহা যে সময় আমি হইব, ওই সময় সত্য হইবে, অতীত এবং বর্তমান শরীর পরিগ্রহ মিথ্যা হইবে। আমার যে এই ক্ষণকার বর্তমান শরীর পরিগ্রহ উহাই এক্ষণে সত্য। অতীত ও ভবিষ্যৎ শরীর পরিগ্রহ মিথ্যা।” আমি এইরূপেই জিজ্ঞাসিত প্রশ্নের উত্তর দিব।”

“এইরূপেই, চিত্ত, যখন উক্ত ত্রিবিধ শরীর পরিগ্রহের কোনো একটি চলিতেছে, তখন উহা অপর দুইটির কোনোটিরই স্তরভুক্ত হয় না।

৪৪০. “চিত্ত, যেরূপ গাভী হইতে দুধ, দুধ হইতে দধি, দধি হইতে নবনীত, নবনীত হইতে ঘৃত, ঘৃত হইতে ঘৃতমণ্ড; যে সময় দুগ্ধ থাকে, ওই সময় উহা দধিও নহে, নবনীতও নহে, ঘৃতও নহে, ঘৃতমণ্ডও নহে, ওই সময় দুগ্ধই উহার সংজ্ঞা। যে সময় দধি হয়... নবনীত হয়... ঘৃত হয়... ঘৃতমণ্ড হয় তখন উহা দুগ্ধ পদবাচ্য নহে, দধি পদবাচ্য নহে, নবনীত পদবাচ্য নহে, ঘৃত পদবাচ্য নহে, তখন ঘৃতমণ্ডই উহার সংজ্ঞা।

এইরূপেই, চিত্ত, যখন উক্ত ত্রিবিধ শরীর পরিগ্রহের কোনো একটি চলিতেছে, তখন উহা অপর দুইটির কোনোটিরই সংজ্ঞাভুক্ত হয় না। চিত্ত, এই সকল লৌকিক সংজ্ঞা, লৌকিক নিরুক্তি, লৌকিক ব্যবহার, লৌকিক প্রজ্ঞপ্তি। তথাগত নির্লিপ্ত হইয়া উহাদের ব্যবহার করেন।”

৪৪১. এইরূপ উক্ত হইলে পোট্ঠপাদ পরিব্রাজক ভগবানকে বলিলেন, “ভন্তে, অতি উত্তম, অতি উত্তম। যেরূপ উৎপাতিতের পুনঃ প্রতিষ্ঠা হয়, লুক্কায়িত প্রকাশিত হয়, মূঢ় পথ প্রদর্শিত হয়, চক্ষুষ্মানের দেখিবার নিমিত্ত অন্ধকারে তৈলদীপ ধৃত হয়, সেইরূপই ভগবান অনেক প্রকারে ধর্ম প্রকাশিত করিয়াছেন। ভন্তে, আমি ভগবানের শরণ লইতেছি। ধর্মের ও ভিক্ষুসংঘের শরণ লইতেছি। অদ্য হইতে জীবনের অন্তকাল পর্যন্ত ভগবান আমাকে শরণাগত উপাসকরূপে গ্রহণ করুন।”

৪৪২. কিন্তু হস্তী আচার্যপুত্র চিত্ত ভগবানকে বলিলেন, “ভন্তে, অতি উত্তম... শরণ লইতেছি। আমি ভগবানের নিকট প্রব্রজ্যা ও উপসম্পদা লইবার বাসনা করি।”

৪৪৩. হস্তী আচার্যপুত্র চিত্ত ভগবানের নিকট প্রব্রজ্যা ও উপসম্পদা লাভ করিলেন। অতঃপর নবদীক্ষিত আয়ুষ্মান হস্তী আচার্যপুত্র চিত্ত নির্জনবাসী, অপ্রমত্ত, উৎসাহপূর্ণ, দৃঢ়সংকল্প হইয়া অনতিবিলম্বে যথার্থ পথাবলম্বী কুলপুত্রগণ যে সম্পদ লাভের জন্য গৃহ পরিত্যাগ করিয়া গৃহহীন প্রব্রজ্যার আশ্রয় করেন, সেই অনুত্তর ব্রহ্মচর্য্য স্বয়ং জ্ঞাত হইয়া ও উপলব্ধি করিয়া এই জীবনেই উহার পূর্ণতা সাধন করিলেন, “জন্মের ধ্বংস হইয়াছে, ব্রহ্মচর্য্য সম্পাদিত হইয়াছে, কর্তব্য সম্পন্ন হইয়াছে, এই জীবনে করণীয় আর কিছুই নাই,” ইহা জ্ঞাত হইয়া আয়ুষ্মান চিত্ত অর্হৎদিগের অন্যতম হইলেন।

পোট্ঠপাদ সূত্র সমাপ্ত।


 

১০. শুভ সূত্র
৪৪৪. আমি এইরূপ শ্রবণ করিয়াছি। ভগবানের পরিনির্বাণের অল্পকাল পরে কোনো সময় আয়ুষ্মান আনন্দ শ্রাবস্তীস্থিত অনাথপিণ্ডিকের জেতবন আরামে অবস্থান করিতেছিলেন। ওই সময় তোদেয়্যপুত্র[110] তরুণ শুভ কর্মবশত শ্রাবস্তীতে বাস করিতেছিলেন।

৪৪৫. তরুণ শুভ অপর এক যুবককে সম্বোধন করিয়া বলিলেন :

“এস, যুবক, শ্রমণ আনন্দের নিকট গমন করিয়া আমার নামে তাঁহার কুশল জিজ্ঞাসা করিও এবং কৃপাপূর্বক আমার গৃহে আসিবার জন্য তাঁহাকে বলিও।”

৪৪৬. যুবক উত্তরে “উত্তম” বলিয়া আয়ুষ্মান আনন্দের নিকট গমনপূর্বক তাঁহার সহিত চিত্তরঞ্জক প্রীত্যালাপান্তে একপ্রান্তে উপবেশন করিলেন। এইরূপে উপবিষ্ট হইয়া যুবক আয়ুষ্মান আনন্দকে বলিলেন :

“তোদেয়-পুত্র তরুণ শুভ পূজ্য আনন্দের কুশল জিজ্ঞাসা করিয়াছেন এবং কৃপাপূর্বক তাঁহার গৃহে আগমনের জন্য আনন্দকে অনুরোধ করিয়াছেন।”

৪৪৭. এইরূপ উক্ত হইলে আয়ুষ্মান আনন্দ সেই যুবককে বলিলেন :

“হে যুবক, এখন সময় নয়, আজ আমি ওষুধ সেবন করিয়াছি। অবস্থা এবং অবসর বুঝিয়া আগামীকল্য আমার যাওয়া সম্ভব হইতে পারে।”

তদনন্তর সেই যুবক আসন হইতে উত্থানপূর্বক শুভের নিকট গমনপূর্বক তাঁহাকে সমস্ত বলিলেন। তিনি আরও বলিলেন যে আনন্দ যাহা জ্ঞাপন করিয়াছেন তাহাই পর্যাপ্ত, কারণ তিনি আগামী দিবসে আসিতে স্বীকৃত হইয়াছেন।

৪৪৮. অনন্তর আয়ুষ্মান আনন্দ সেই রাত্রির অবসানে প্রাতঃকালীন বস্ত্র পরিহিত হইয়া পাত্র ও চীবর গ্রহণপূর্বক চেতিয় দেশাগত জনৈক ভিক্ষুকে পশ্চাৎ শ্রমণরূপে সমভিব্যাহারে লইয়া শুভের আবাসে গমন করিলেন ও তথায় নির্দিষ্ট আসনে উপবেশন করিলেন। শুভ তাঁহার সমীপে আগত হইয়া তাঁহার সহিত প্রীত্যালাপব্যঞ্জক বাক্যের বিনিময়ান্তে একপ্রান্তে আসন গ্রহণ করিলেন। পরে তিনি আয়ুষ্মান আনন্দকে বলিলেন :

“আনন্দ, আপনি দীর্ঘকাল গৌতমের সেবা করিয়াছেন, অনুক্ষণ তাঁহার নিকটে অবস্থান করিয়াছেন, সর্বদা তাঁহার সঙ্গ অনুসরণ করিয়াছেন। ভগবান গৌতম যে ধর্মের প্রশংসা করিতেন, যাহা আশ্রয় করিবার জন্য তিনি জনগণকে সমুত্তেজিত করিতেন, যাহাতে তিনি তাহাদিগকে প্রবিষ্ট করাইতেন, প্রতিষ্ঠিত করিতেন, পূজ্য আনন্দ সেই ধর্ম জ্ঞাত আছেন। আনন্দ, ওই ধর্ম কী?”

শীল, সমাধি, প্রজ্ঞা
৪৪৯. “হে যুবক, ভগবান তিন ধর্মস্কন্ধের প্রশংসা করিতেন, যাহা আশ্রয় করিবার জন্য তিনি জনগণকে সমুত্তেজিত করিতেন যাহাতে তিনি তাহাদিগকে প্রবিষ্ট করাইতেন, প্রতিষ্ঠিত করিতেন। ওই তিন স্কন্ধ কী কী? আর্য শীলস্কন্ধ, আর্য সমাধিস্কন্ধ, আর্য প্রজ্ঞাস্কন্ধ। হে যুবক, ভগবান এই তিন স্কন্ধের প্রশংসাবাদী ছিলেন, যাহা আশ্রয় করিবার জন্য তিনি জনগণকে... প্রতিষ্ঠিত করিতেন।”

৪৫০-৪৫৩. “আনন্দ, পূজ্য গৌতম প্রশংসিত ওই আর্য শীলস্কন্ধ কী?”

“হে যুবক, মনে করো জগতে তথাগতের আবির্ভাব হইয়াছে, যিনি অর্হৎ, সম্যকসম্বুদ্ধ... হে যুবক, ভিক্ষু এইরূপেই শীলসম্পন্ন হইয়া থাকেন। [শ্রামণ্যফল সূত্রের মতো পাঠ করিতে হইবে]

“হে যুবক, ইহাই ভগবান প্রশংসিত আর্য শীলস্কন্ধ, যাহা আশ্রয় করিবার জন্য তিনি জনগণকে সমুত্তেজিত করিতেন, যাহাতে তিনি তাহাদিগকে প্রবিষ্ট করাইতেন, প্রতিষ্ঠিত করিতেন। কিন্তু ইহার পরও করণীয় আছে।”

“হে আনন্দ, আশ্চর্য! হে আনন্দ, অদ্ভুত! হে আনন্দ, এই আর্য শীলস্কন্ধ পরিপূর্ণ, অপরিপূর্ণ নহে; এরূপ পরিপূর্ণ শীলস্কন্ধ আমি এই ধর্মের বাহিরে অন্য শ্রমণ-ব্রাহ্মণের মধ্যে দেখি না। হে আনন্দ, এইরূপ পরিপূর্ণ আর্য শীলস্কন্ধ যদি এই ধর্মের বাহিরে অন্য শ্রমণ-ব্রাহ্মণ কর্তৃক আপনার মধ্যে দৃষ্ট হয়, তাহা হইলে তাঁহারা উহাতেই সন্তুষ্ট হইবেন, “ইহাই পর্যাপ্ত, যাহা সম্পাদন করিয়াছি তাহাতেই শ্রামণ্যের লক্ষ্যে উপনীত হইয়াছি, অপর কিছুই করণীয় নাই; অথচ আনন্দ বলিতেছেন, “ইহার পরও করণীয় আছে।”

শুভ সূত্রের প্রথম ভাণবার সমাপ্ত।

৪৫৪-৪৬৬. “হে আনন্দ, ভগবান প্রশংসিত সেই আর্য সমাধিস্কন্ধ কী? যাহা আশ্রয় করিবার জন্য তিনি জনগণকে সমুত্তেজিত করিতেন, যাহাতে তিনি তাহাদিগকে প্রবিষ্ট করাইতেন, প্রতিষ্ঠিত করিতেন?

“হে যুবক, ভিক্ষু কী প্রকারে রক্ষিতেন্দ্রিয় হইয়া থাকেন?... তাঁহার দেহের কোনো অংশই বিবেকজ প্রীতিসুখ দ্বারা অব্যাপ্ত থাকে না। [শ্রামণ্যফল সূত্রের মতো পাঠ করিতে হইবে।]

৪৬৭. “হে যুবক, ভিক্ষু যখন কাম হইতে বিবিক্ত হইয়া, অকুশল ধর্ম হইতে বিবিক্ত হইয়া, সবিতর্ক, সবিচার, বিবেকজ প্রীতিসুখ-মণ্ডিত প্রথম ধ্যান লাভ করিয়া বিহার করেন, তখন তিনি এই দেহকে বিবেকজ প্রীতিসুখ দ্বারা প্লাবিত করেন, সিক্ত করেন, পরিপূর্ণ করেন, পরিস্ফুরিত করেন, তাঁহার দেহের কোনো অংশই বিবেকজ প্রীতিসুখ দ্বারা অব্যাপ্ত থাকে না। ইহাই সমাধিস্কন্ধ।

৪৬৮. “পুনশ্চ, যুবক, ভিক্ষু বিতর্ক-বিচারের... অব্যাপ্ত থাকে না। [শ্রামণ্যফল সূত্রের মতো পাঠ করিতে হইবে।]... ইহাও সমাধিস্কন্ধ।

৪৬৯-৪৭১. “পুনশ্চ, যুবক, ভিক্ষু প্রীতিতেও বৈরাগ্য উৎপাদন করিয়া উপেক্ষাসম্পন্ন... অব্যাপ্ত থাকে না। [শ্রামণ্যফল সূত্রের মতো পাঠ করিতে হইবে।]... ইহাও সমাধিস্কন্ধ।

“হে যুবক, ইহাই সেই আর্য সমাধিস্কন্ধ যাহা ভগবান কর্তৃক প্রশংসিত, যাহা আশ্রয় করিবার জন্য তিনি জনগণকে সমুত্তেজিত করিতেন, যাহাতে তিনি তাহাদিগকে প্রবিষ্ট করাইতেন, প্রতিষ্ঠিত করিতেন। কিন্তু ইহার পরও করণীয় আছে।

“হে আনন্দ, আশ্চর্য! অদ্ভুত! ওই আর্য শীলস্কন্ধ পরিপূর্ণ... ইহার পরও করণীয় আছে।”

৪৭২. পরন্তু, হে আনন্দ, সেই আর্য প্রজ্ঞাস্কন্ধ কি যাহা ভগবান কর্তৃক প্রশংসিত হইত, যাহা আশ্রয় করিবার জন্য তিনি জনগণকে সমুত্তেজিত করিতেন, যাহাতে তিনি তাহাদিগকে প্রবিষ্ট করাইতেন, প্রতিষ্ঠিত করিতেন?”

“এইরূপে চিত্তের সেই সমাহিত, পরিশুদ্ধ, পর্যাবদাত... প্রতিবদ্ধ। (শ্রামণ্যফল সূত্র মতো পাঠ করিতে হইবে।)

৪৭৩-৪৭৯. “হে যুবক, ভিক্ষু যখন চিত্তের সেই সমাহিত, পরিশুদ্ধ, পর্যাবদাত, অনঙ্গন, উপক্লেশ-বিগত, মৃদুভূত, কমনীয়, স্থিত, অনেক অবস্থায় জ্ঞানদর্শনের অভিমুখে চিত্তকে নমিত করেন, তখন তিনি এই জ্ঞান লাভ করেন :

“আমার এই কায়... প্রতিবদ্ধ।” [শ্রামণ্যফল সূত্রের মতো পাঠ করিতে হইবে।] ইহা প্রজ্ঞা।

“এইরূপে চিত্তের সেই সমাহিত... সর্বেন্দ্রিয়যুক্ত কায় নির্মাণ করেন। [শ্রামণ্যফল সূত্রের মতো পাঠ করিতে হইবে।) ইহাও প্রজ্ঞা।

“চিত্তের সেই সমাহিত... পুনর্জন্ম আর নাই, ইহা তিনি জানিতে পারেন। [শ্রামণ্যফল সূত্রের মতো পাঠ করিতে হইবে।] ইহাও প্রজ্ঞা।

৪৮০. “হে যুবক, ইহাই সেই আর্য প্রজ্ঞাস্কন্ধ, যাহা ভগবান কর্তৃক প্রশংসিত, যাহা আশ্রয় করিবার জন্য তিনি জনগণকে সমুত্তেজিত করিতেন, যাহাতে তিনি তাহাদিগকে প্রবিষ্ট করাইতেন, প্রতিষ্ঠিত করিতেন। ইহার পর করণীয় আর কিছুই নাই।”

“হে আনন্দ, আশ্চর্য! হে আনন্দ, অদ্ভুত! হে আনন্দ, এই আর্য প্রজ্ঞাস্কন্ধ পরিপূর্ণ, অপরিপূর্ণ নহে, হে আনন্দ এইরূপ পরিপূর্ণ আর্য প্রজ্ঞাস্কন্ধ আমি এই ধর্মের বাহিরে অন্য শ্রমণ ব্রাহ্মণের মধ্যে দেখি না। ইহার পর করণীয় আর কিছুই নাই। হে আনন্দ, উত্তম! উত্তম! যেরূপ উৎপাতিতের পুনঃ প্রতিষ্ঠা হয়, লুক্কায়িত প্রকাশিত হয়, মূঢ় পথ প্রদর্শিত হয়, চক্ষুষ্মানের দেখিবার নিমিত্ত অন্ধকারে তৈলপ্রদীপ ধৃত হয়, সেরূপই পূজ্য আনন্দ অনেক প্রকারে ধর্ম প্রকাশিত করিয়াছেন। হে আনন্দ, আমি ভগবান গৌতমের শরণ লইতেছি, ধর্মের শরণ লইতেছি, ভিক্ষুসংঘের শরণ লইতেছি। অদ্য হইতে জীবনের অন্তকাল পর্যন্ত পূজ্য আনন্দ আমাকে শরণাগত উপাসকরূপে গ্রহণ করুন।”

শুভ সূত্র সমাপ্ত।


 

১১. কেবদ্ধ সূত্র
৪৮১. আমি এইরূপ শ্রবণ করিয়াছি। একসময় ভগবান নালন্দায় পাবারিকের আম্রবনে অবস্থান করিতেছিলেন। ওই সময় গৃহপতি পুত্র কেবদ্ধ ভগবানের সমীপে উপগত হইয়া তাঁহাকে অভিবাদনান্তে একপ্রান্তে উপবেশন করিলেন। পরে কেবদ্ধ ভগবানকে বলিলেন :

“ভন্তে, এই নালন্দা সমৃদ্ধিশালী, ঐশ্বর্য এবং ভগবানে অনুরক্ত জনবহুল। ভগবান কৃপাপূর্বক অলৌকিক ঋদ্ধি প্রদর্শনের জন্য কোনো ভিক্ষুকে আদেশ করুন। এইরূপ করিলে নালন্দা অধিকতররূপে ভগবানের প্রতি অনুরক্ত হইবে।”

এইরূপ উক্ত হইলে ভগবান গৃহপতিপুত্র কেবদ্ধকে বলিলেন, “কেবদ্ধ আমি ভিক্ষুদিগকে এরূপ ধর্মোপদেশ দিই না- “ভিক্ষুগণ, তোমরা শুভ্র বসন পরিহিত গৃহীদিগের নিকট ঋদ্ধি প্রদর্শন করো।”

৪৮২. দ্বিতীয়বার কেবদ্ধ ভগবানকে বলিলেন :

“ভগবানের বিরক্তির উৎপাদন আমার ইচ্ছা নহে, কিন্তু আমি বলিতেছি, “এই নালন্দা সমৃদ্ধিশালী... অনুরক্ত হইবে।”

দ্বিতীয়বারও ভগবান কেবদ্ধকে পূর্বের ন্যায় উত্তর দিলেন।

তৃতীয়বার কেবদ্ধ ভগবানকে পূর্বের ন্যায় অনুরোধ করিলেন।

৪৮৩. কেবদ্ধ, ত্রিবিধ প্রাতিহার্য আছে যাহা স্বয়ং জ্ঞাত হইয়া ও সাক্ষাৎ করিয়া আমি প্রকাশ করিয়াছি। ওই তিন প্রাতিহার্য কী কী? ঋদ্ধি প্রাতিহার্য, আদেশনা প্রাতিহার্য, অনুশাসনী প্রাতিহার্য।

৪৮৪. কেবদ্ধ, ঋদ্ধি প্রাতিহার্য কী? ভিক্ষু অনেকবিধ ঋদ্ধিসম্পন্ন হন-এক হইয়াও বহুতে পরিণত হন, বহু হইয়াও একে পরিণত হন। তাঁহার আবির্ভাব ও তিরোভাব হয়, আকাশে গমনের ন্যায় তিনি ভিত্তি, প্রাকার ও পর্বতের অপর পারে অবাধে গমন করেন; জলে উন্মুজ্জন নিমজ্জনের ন্যায় ভূমিতেও উন্মুজ্জন-নিমজ্জন করেন; ভূমিতে গমনের ন্যায় জলতল ভেদ না করিয়া জলের উপর গমন করেন, পর্যঙ্কাবদ্ধ হইয়া পক্ষীর ন্যায় আকাশে ভ্রমণ করেন, মহাপরাক্রমশালী মহাবল চন্দ্র-সূর্যকে হস্ত দ্বারা স্পর্শ করেন, পরিমর্দন করেন, সশরীরে ব্রহ্মলোক পর্যন্ত গমন করেন। কোনো শ্রদ্ধাবান প্রসন্নচিত্ত ব্যক্তি ভিক্ষুকে ওই সকল ঋদ্ধি প্রদর্শন করিতে দেখিলেন।

সেই শ্রদ্ধাবান প্রসন্নচিত্ত ব্যক্তি ঘটনাটি কোনো এক শ্রদ্ধাহীন প্রসন্নচিত্ত ব্যক্তির নিকট প্রকাশ করিলেন :

“আশ্চর্য, অদ্ভুত, শ্রমণের এই মহাঋদ্ধি, মহাবল। আমি সত্যই সেই ভিক্ষুকে বহুবিধ ঋদ্ধিসম্পাদন করিতে দেখিলাম; যথা : এক হওয়া ও বহুতে পরিণত হওয়া,... সশরীরে ব্রহ্মলোক পর্যন্ত গমন।” শ্রদ্ধাহীন অপ্রসন্নচিত্ত ব্যক্তিটি তাহাকে বলিল, “গান্ধারী নামে এক বিদ্যা আছে। উহারই সাহায্যে ভিক্ষু বহুবিধ ঋদ্ধি সম্পাদন করেন। এক হইয়াও বহুতে পরিণত হন... সশরীরে ব্রহ্মলোক পর্যন্ত গমন করেন।” কেবদ্ধ, তুমি কীরূপ মনে করো? সেই শ্রদ্ধাহীন অপ্রসন্নচিত্ত ব্যক্তিটি শ্রদ্ধাবান প্রসন্নচিত্ত ব্যক্তিকে কি এইরূপ বলিতে পারে না?”

“ভন্তে, তাহা সম্ভব।”

“কেবদ্ধ, ঋদ্ধি প্রাতিহার্যের এই দোষ দেখিয়া আমি উহাতে বিরক্ত, উহা আমার নিকট লজ্জা ও ঘৃণার বস্তু।

৪৮৫. “কেবদ্ধ, আদেশনা প্রাতিহার্য কী? ভিক্ষু সত্ত্বগণের, মনুষ্যগণের, চিত্ত, চেতসিক, বিতর্ক এবং বিচার উদ্ঘাটন করেন, “এইরূপ তোমার মন, এই এই বিষয়ে তোমার মন মগ্ন, তোমার চিত্ত এই প্রকার।” কোনো শ্রদ্ধাবান প্রসন্নচিত্ত ব্যক্তি ভিক্ষুকে ওই ঋদ্ধি প্রদর্শন করিতে দেখিলেন।

“সেই শ্রদ্ধাবান প্রসন্নচিত্ত ব্যক্তি ঘটনাটি কোনো এক শ্রদ্ধাহীন অপ্রসন্নচিত্ত ব্যক্তির নিকট প্রকাশ করিলেন, “আশ্চর্য, অদ্ভুত, শ্রমণের এই মহাঋদ্ধি, মহাবল! আমি সত্যই সেই ভিক্ষুকে সত্ত্বগণের মনুষ্যগণের চিত্ত, চেতসিক, বিতর্ক এবং বিচার উদ্ঘাটন করিতে দেখিলাম, “এইরূপ তোমার মন, এই এই বিষয়ে তোমার মন মগ্ন, তোমার চিত্ত এই প্রকার।” শ্রদ্ধাহীন অপ্রসন্নচিত্ত ব্যক্তিটি তাঁহাকে বলিল, “মণিক নামে এক বিদ্যা আছে। উহারই সাহায্যে ভিক্ষু সত্ত্বগণের মনুষ্যগণের চিত্ত, চেতসিক... এইরূপ তোমার মন, এই এই বিষয়ে তোমার মন মগ্ন, তোমার চিত্ত এই প্রকার।” কেবদ্ধ, তুমি কীরূপ মনে করো? সেই শ্রদ্ধাহীন অপ্রসন্নচিত্ত ব্যক্তিটি শ্রদ্ধাবান প্রসন্নচিত্ত ব্যক্তিকে কি এইরূপ বলিতে পারে না?

“ভন্তে, তাহা সম্ভব।”

“কেবদ্ধ, আদেশনা প্রাতিহার্যের এই দোষ দেখিয়া আমি উহাতে বিরক্ত, উহা আমার নিকট লজ্জা ও ঘৃণার বস্তু।

৪৮৬. “কেবদ্ধ, অনুশাসনী প্রাতিহার্য কী? ভিক্ষু এইরূপ অনুশাসন করেন, “এইরূপ বিতর্ক করিবে, এইরূপ বিতর্ক করিবে না; এইরূপ নমস্কার করিবে, এরূপ নমস্কার করিবে না, ইহা পরিহার করিবে, ইহা স্বীকার করিবে।” কেবদ্ধ, ইহাই অনুশাসনী প্রাতিহার্য।

“পুনশ্চ, কেবদ্ধ, জগতে তথাগতের আবির্ভাব হইয়াছে, যিনি অর্হৎ, সম্যকসম্বুদ্ধ... ইত্যাদি... [শ্রামণ্যফল সূত্রের মতো পাঠ করিতে হইবে]।

“আপনাতে এই পঞ্চ নীবরণ প্রহীন... দেখিয়া অব্যাপ্ত থাকে না। [শ্রামণ্যফল সূত্রের মতো পাঠ করিতে হইবে।]।

১১. “কেবদ্ধ, যেরূপ কোনো দক্ষ স্নাপক... অব্যাপ্ত থাকে না। (শ্রামণ্যফল সূত্রের মতো পাঠ করিতে হইবে।) কেবদ্ধ ইহাও অনুশাসনী প্রাতিহার্য কথিত হয়।

১২.... চতুর্থ ধ্যান লাভ করিয়া বিরাজ করেন... । (শ্রামণ্যফল সূত্রের মতো পাঠ করিতে হইবে।) কেবদ্ধ, ইহাও অনুশাসনী প্রাতিহার্য কথিত হয়।

১৩. “এইরূপে চিত্তের সেই সমাহিত, পরিশুদ্ধ... চিত্তকে নমিত করেন... (শ্রামণ্যফল সূত্রের মতো পাঠ করিতে হইবে।) কেবদ্ধ, ইহাও অনুশাসনী প্রাতিহার্য কথিত হয়।

১৪. “... পুনর্জন্ম আর নাই, ইহা তিনি জানিতে পারেন। (শ্রামণ্যফল সূত্রের মতো পাঠ করিতে হইবে।) ইহাও অনুশাসনী প্রাতিহার্য কথিত হয়।

কেবদ্ধ, এই তিন প্রাতিহার্য আমি স্বয়ং জানিয়া ও সাক্ষাৎ করিয়া প্রকাশ করিয়াছি।

৪৮৭. কেবদ্ধ, পূর্বে এই ভিক্ষুসংঘেই জনৈক ভিক্ষুর চিত্তে এইরূপ পরিবিতর্কের উদয় হইয়াছিল; “চারি মহাভূত : পৃথিবীধাতু, আপধাতু, তেজধাতু, বায়ধাতু, কোথাও নিঃশেষে নিরুদ্ধ হয়?” অনন্তর কেবদ্ধ, সেই ভিক্ষু এরূপ সমাধি প্রাপ্ত হইলেন যে চিত্তের ওই সমাহিত অবস্থায় দেবলোকে গমনের মার্গ তাঁহার নিকট প্রকট হইল।

৪৮৮. “তৎপরে, কেবদ্ধ, ভিক্ষু চাতুর্মহারাজিক দেবগণের নিকট গমনপূর্বক তাঁহাদিগকে বলিলেন, “আবুসো, চারি মহাভূত : পৃথিবীধাতু, আপধাতু, তেজধাতু, বায়ুধাতু, কোথায় নিঃশেষে নিরুদ্ধ হয়?”

“কেবদ্ধ, এইরূপ কথিত হইলে চাতুর্মহারাজিক দেবগণ সেই ভিক্ষুকে বলিলেন, “হে ভিক্ষু ওই চারি মহাভূত কোথায় নিঃশেষে নিরুদ্ধ হয় তাহা আমরাও জানি না। কিন্তু আমাদিগের অপেক্ষা শ্রেষ্ঠ ও উন্নত চারি মহারাজা আছেন। তাঁহারা উক্ত চারি মহাভূতের নিঃশেষ নিরোধের স্থান অবগত হইবেন।”

৪৮৯. “তৎপরে, কেবদ্ধ, ভিক্ষু সেই চারি মহারাজার নিকট গমনপূর্বক তাঁহাদিগকে পূর্বোক্ত প্রশ্ন জিজ্ঞাসা করিলেন।

“কেবদ্ধ, এইরূপে জিজ্ঞাসিত হইয়া সেই চারি মহারাজা ভিক্ষুকে বলিলেন, “হে ভিক্ষু ওই চারি মহাভূত কোথায় নিঃশেষে নিরুদ্ধ হয় তাহা আমরাও জানি না। কিন্তু, ভিক্ষু, ত্রয়ত্রিংশ দেবগণ আমাদিগের অপেক্ষা শ্রেষ্ঠ ও উন্নত। তাঁহারা উক্ত চারি মহাভূতের নিঃশেষ নিরোধের স্থান অবগত হইবেন।

৪৯০. “অনন্তর, কেবদ্ধ, ভিক্ষু ত্রয়ত্রিংশ দেবগণের নিকট গমন করিয়া তাঁহাদিগকে পূর্বোক্ত প্রশ্ন জিজ্ঞাসা করিলেন :

“তাঁহারা ভিক্ষুকে বলিলেন, “হে ভিক্ষু, ওই চারি মহাভূত কোথায় নিঃশেষে নিরুদ্ধ হয় তাহা আমরাও জানি না। কিন্তু দেবরাজ শক্র আমাদিগের অপেক্ষা শ্রেষ্ঠ ও উন্নত। তিনি উক্ত চারি মহাভূতের নিঃশেষ নিরোধের স্থান অবগত হইবেন।”

৪৯১. কেবদ্ধ, তৎপরে ভিক্ষু দেবরাজ শক্রের নিকট গমনপূর্বক তাঁহাকে পূর্ববিধ প্রশ্ন করিলেন। শক্রও প্রশ্নের উত্তর দানে স্বীয় অসামর্থ্য জ্ঞাপন করিয়া ভিক্ষুকে যাম দেবতাদিগের নিকট প্রেরণ করিলেন।

ভিক্ষু যাম দেবতাদিগের নিকট গমন করিয়া তাঁহাদিগকে উক্ত প্রশ্ন জিজ্ঞাসা করিলেন। তাঁহারাও উত্তর দানে অসমর্থ হইয়া ভিক্ষুকে সুযাম দেবপুত্রের নিকট প্রেরণ করিলেন।

ভিক্ষু সুযামের নিকট গমন করিয়া তাঁহাকে পূর্বোক্ত প্রশ্ন করিলে তিনিও উত্তর দানে অক্ষম হইয়া ভিক্ষুকে তুষিত দেবগণের নিকট প্রেরণ করিলেন।

তদনন্তর, কেবদ্ধ, ভিক্ষু তুষিত দেবগণের নিকট গমনপূর্বক তাঁহাদিগকে পূর্বোক্ত প্রশ্ন করিলেন।

দেবগণ
তুষিত দেবগণও জিজ্ঞাসিত প্রশ্নের উত্তর দানে অক্ষম হইয়া ভিক্ষুকে সন্তুসিত নামক দেবপুত্রের নিকট প্রেরণ করিলেন।

তৎপরে, কেবদ্ধ, ভিক্ষু সন্তুসিত দেবপুত্রের নিকট গমন করিয়া তাঁহাকে পূর্বোক্ত প্রশ্ন করিলেন। তিনি স্বীয় অক্ষমতা জ্ঞাপন করিয়া ভিক্ষুকে নির্মাণরতি দেবগণের নিকট প্রেরণ করিলেন।

ভিক্ষু নির্মাণরতি দেবগণের নিকট গমন করিয়া তাঁহাদিগকে পূর্বের ন্যায় প্রশ্ন করিলেন। তাঁহারাও অপর দেবগণের ন্যায় উত্তর দানে অসমর্থ হইয়া ভিক্ষুকে সুনির্মিত নামক দেবপুত্রের নিকট প্রেরণ করিলেন।

তৎপরে ভিক্ষু সুনির্মিত দেবপুত্রের নিকট গমন করিয়া তাঁহাকে পূর্বের ন্যায় প্রশ্ন করিলেন। তিনিও প্রশ্নের উত্তর দানে অসমর্থ হইয়া ভিক্ষুকে পরনির্মিত বশবর্তী দেবগণের নিকট প্রেরণ করিলেন।

৪৯২. ভিক্ষু পরনির্মিত বশবর্তী দেবগণের নিকট গমনপূর্বক তথায় পূর্বের ন্যায় প্রশ্ন করিলেন। তাঁহারা উত্তর দানে অক্ষম হইয়া ভিক্ষুকে বশবর্তী দেবপুত্রের নিকট প্রেরণ করিলেন।

ভিক্ষু বশবর্তী দেবপুত্রের নিকট গমন করিয়া তাঁহাকে পূর্বোক্ত প্রশ্ন জিজ্ঞাসা করিলেন।

বশবর্তী দেবপুত্রও স্বীয় অক্ষমতা জানাইয়া ভিক্ষুকে ব্রহ্মকায়িক দেবগণের নিকট প্রেরণ করিলেন।

৪৯৩. “অতঃপর কেবদ্ধ, সেই ভিক্ষু এরূপ সমাধি প্রাপ্ত হইলেন যে চিত্তের ওই সমাহিত অবস্থায় ব্রহ্মলোকে গমনের মার্গ তাঁহার নিকট প্রকট হইল। তৎপরে ভিক্ষু ব্রহ্মকায়িক দেবগণের নিকট গমন করিয়া তাঁহার নিকট পূর্বোক্ত প্রশ্ন করিলেন।

“সেই দেবগণ প্রশ্নের উত্তর দানে অসমর্থ হইয়া ভিক্ষুকে বলিলেন, “হে ভিক্ষু, ব্রহ্মা, মহাব্রহ্মা, যিনি বিজয়ী, অপরাজিত, সর্বদর্শী, সর্বশক্তিমান, ঈশ্বর, কর্তা, নির্মাতা, শ্রেষ্ঠ স্রষ্টা, ভূত ও ভক্ষ্যের শক্তিমান পিতা আছেন। তিনি আমাদের অপেক্ষা শ্রেষ্ঠ ও উন্নত। তিনি এই প্রশ্নের উত্তর দানে সক্ষম হইবেন।

“আবুসো, সেই মহাব্রহ্মা এক্ষণে কোথায়?

“হে ভিক্ষু, সেই ব্রহ্মা যে কোথায় আছেন, কেন আছেন, কোথা হইতে আসিয়াছেন, তাহা আমরাও অবগত নহি। কিন্তু, ভিক্ষু, যখন নিমিত্ত দৃষ্ট হয়, আলোকের উদ্ভব হয়, আভার বিকাশ হয়, তখন ব্রহ্মা প্রকট হইবেন। জ্ঞানলোকের উদ্ভব এবং আভার বিকাশ ব্রহ্মার প্রকাশের পূর্বলক্ষণ”

৪৯৪. তদনন্তর, কেবদ্ধ, অচিরে মহাব্রহ্মার আবির্ভাব হইল। ভিক্ষু মহাব্রহ্মার সমীপে গমনপূর্বক তাঁহাকে পূর্বোক্ত প্রশ্ন করিলেন।

৪৯৫. মহাব্রহ্মা ভিক্ষুকে বলিলেন, “হে ভিক্ষু, আমি ব্রহ্মা, মহাব্রহ্মা, বিজয়ী, অপরাজিত, সর্বদর্শী, সর্বশক্তিমান, ঈশ্বর, কর্তা, নির্মাতা শ্রেষ্ঠ স্রষ্টা, ভূত ও ভক্ষ্যের শক্তিমান পিতা।”

৪৯৬. ভিক্ষু উত্তর বলিলেন, “আবুসো, আপনি যেরূপভাবে নিজের বর্ণনা করিলেন, ওই বর্ণনা আপনার প্রতি যথার্থই প্রযোজ্য কি না তাহা আমি আপনাকে জিজ্ঞাসা করি নাই। আমি আপনাকে জিজ্ঞাসা করিতেছি চারি মহাভূত কোথায় নিঃশেষে নিরুদ্ধ হয়?”

“মহাব্রহ্মা পুনরায় ভিক্ষুকে পূর্বেরই ন্যায় উত্তর দিলেন।

“তৃতীয়বার ভিক্ষু মহাব্রহ্মাকে পূর্বের ন্যায় প্রশ্ন করিলেন।

“তদনন্তর মহাব্রহ্মা ভিক্ষুর বাহু গ্রহণপূর্বক তাঁহাকে একপ্রান্তে লইয়া গিয়া বলিলেন, “হে ভিক্ষু, ব্রহ্মকায়িক দেবগণের ধারণা যে এমন কিছুই নাই যাহা ব্রহ্মার অদৃষ্ট, অবিদিত, অসাক্ষাৎকৃত। সেই হেতু তাহাদিগের সম্মুখে আমি কিছুই কহি নাই। চারি মহাভূতের নিঃশেষ নিরোধের স্থান আমিও অবগত নহি। অতএব হে ভিক্ষু, ইহা তোমারই দোষ, তোমারই অপরাধ, যে তুমি ভগবানের নিকট না গিয়া এই প্রশ্নের উত্তরের জন্য অপরের নিকট গমন করিয়াছ। যাও, ভগবানের নিকট গমন করিয়া এই প্রশ্ন জিজ্ঞাসা করো, তিনি যেরূপ বলিবেন সেইরূপই গ্রহণ করিবে।”

৪৯৭. “তৎপরে, কেবদ্ধ, সেই ভিক্ষু বলবান পুরুষ যেরূপ সঙ্কুচিত বাহু প্রসারিত করেন, অথবা প্রসারিত বাহু সঙ্কুচিত করেন, সেইরূপ ব্রহ্মলোক হইতে অন্তর্হিত হইয়া আমার নিকট আবির্ভূত হইলেন এবং আমাকে অভিবাদনান্তে এক প্রান্তে উপবেশন করিলেন। পরে তিনি আমাকে জিজ্ঞাসা করিলেন, “ভন্তে, এই চারি মহাভূত : পৃথিবীধাতু, আপধাতু, তেজধাতু, বায়ুধাতু, কোথায় নিঃশেষে নিরুদ্ধ হয়?”

কেবদ্ধ, এইরূপে জিজ্ঞাসিত হইয়া আমি সেই ভিক্ষুকে বলিলাম, “হে ভিক্ষু পূর্বকালে সামুদ্রিক বণিকগণ তীরদর্শী পক্ষী সঙ্গে লইয়া পোতারোহণে সমুদ্রযাত্রা করিতেন। পোত হইতে তীরভূমি অদৃশ্য হইলে তাঁহারা তীরদর্শী পক্ষী মুক্ত করিতেন। পক্ষী পূর্বদিকে যাইতে, পশ্চিম দিকে যাইত, দক্ষিণ ও উত্তর দিকে যাইত, ঊর্ধ্ব ও অনুদিকে যাইত। যদি কোনো দিকে সে তীর দর্শন করিত, সেই দিকেই যাইত। যদি তীর দর্শন না করিত, পোতে প্রত্যাগমন করিত। এইরূপেই, ভিক্ষু, ব্রহ্মলোক পর্যন্ত তুমি এই প্রশ্নের উত্তরের অনুসন্ধান করিয়া অকৃতকার্য হইয়া আমারই সমীপে আগমন করিয়াছ। প্রশ্নটি তুমি যেরূপভাবে করিয়াছ সেরূপভাবে করিতে নাই।

৪৯৮. চারি মহাভূত কোথায় নিঃশেষে নিরুদ্ধ হয় তাহা জিজ্ঞাসা না করিয়া তোমার জিজ্ঞাসা করা উচিত ছিল, “আপধাতু, পৃথিবীধাতু, তেজ ও বায়ুধাতু, দীর্ঘ ও হ্রস্ব, অণু ও স্থূল শুভ ও অশুভ কোথায় স্থিত হয় না? নাম ও রূপ কোথায় নিঃশেষে বিলুপ্ত হয়?”

৪৯৯. উহার উত্তর এই : “যে বিজ্ঞান অনিদর্শন, অনন্ত, যাহা সর্বদিক হইতে সুগম : আপধাতু, পৃথিবীধাতু, তেজ ও বায়ুধাতু, দীর্ঘ ও হ্রস্ব, অণু ও স্থূল, শুভ অশুভ তাহাতে স্থিত হয় না; এই স্থানেই নাম ও রূপ নিঃশেষে বিলুপ্ত হয়, বিজ্ঞানের নিরোধে ইহারাও বিলুপ্ত হয়।”

ভগবান এইরূপ বলিলেন। গৃহপতিপুত্র কেবদ্ধ হৃষ্টমনা হইয়া কথিত বাক্যের অভিনন্দন করিলেন।

কেবদ্ধ সূত্র সমাপ্ত।


 

১২. লোহিচ্চ সূত্র
৫০১. আমি এইরূপ শরণ করিয়াছি। এক সময়ে ভগবান পঞ্চশত ভিক্ষু-সমন্বিত বৃহৎ ভিক্ষুসংঘের সহিত কোশল দেশে ভ্রমণ করিতে করিতে সালবতিকায় উপস্থিত হইলেন। ওই সময় লোহিচ্চ ব্রাহ্মণ সালবতিকায় বাস করিতেছিলেন। এ জনাকীর্ণ তৃণকাষ্ঠ-উদক-ধান্যসম্পন্ন স্থান রাজদায় ব্রহ্মদেয়রূপে কোশলরাজ প্রসেনজিৎ কর্তৃক ব্রাহ্মণকে প্রদত্ত হইয়াছিল।

৫০২. ওই সময়ে লোহিচ্চ ব্রাহ্মণের এইরূপ পাপদৃষ্টি উৎপন্ন হইয়াছিল, “কোনো শ্রমণ বা ব্রাহ্মণ কুশলধর্ম প্রাপ্ত হইলেও উহা অপরের নিকট প্রকাশ করা উচিত নয়। কারণ একে অন্যের কী করিতে পারে? অপরের নিকট প্রকাশ করিলে পুরাতন বন্ধন ছিন্ন করিয়া নতুন বন্ধন সৃষ্টি করার ন্যায় হইবে। সেইরূপ আমি ইহাকে পাপ লোভধর্ম কহি। একে অন্যের কী করিতে পারে?”

৫০৩. লোহিচ্চ ব্রাহ্মণ শুনিলেন, “শাক্যপুত্র শ্রমণ গৌতম শাক্যকুল হইতে প্রব্রজিত হইয়া কোশল দেশে ভ্রমণ করিতে করিতে পঞ্চশত ভিক্ষু-সমন্বিত বৃহৎ ভিক্ষুসংঘের সহিত সালবতিকায় উপস্থিত হইয়াছেন। সেই ভগবান গৌতমের সম্বন্ধে এইরূপ যশোগীতি বিস্তৃত হইয়াছে, “ইনিই ভগবান, অর্হৎ, সম্যকসম্বুদ্ধ, বিদ্যাচরণসম্পন্ন, সুগত, লোকজ্ঞ অতুলনীয়, দম্য-পুরুষ-সারথী, দেবমনুষ্যের শাস্তা, বুদ্ধ ভগবন্ত; ইহলোক, দেবলোক, মারলোক, ব্রহ্মলোক এবং শ্রমণ ও ব্রাহ্মণ, দেব ও মনুষ্যগণকে সাক্ষাৎ দর্শনোদ্ভূত জ্ঞান দ্বারা স্বয়ং অবগত হইয়া তিনি উপদিষ্ট করেন; তিনি ধর্মের উপদেশ দান করেন-যে ধর্মের প্রারম্ভ কল্যাণময়, মধ্য কল্যাণময়, অন্ত কল্যাণময়, যাহা অর্থ ও শব্দসম্পদপূর্ণ সর্বাঙ্গীন পূর্ণতাপ্রাপ্ত; তিনি বিশুদ্ধ, ব্রহ্মচর্য্য প্রকাশ করেন, তাদৃশ অর্হতের দর্শন শুভজনক।”

৫০৪. তৎপরে লোহিচ্চ ব্রাহ্মণ ক্ষৌরকার ভেসিককে সম্বোধন করিয়া বলিলেন, “মিত্র ভেসিক, এস, শ্রমণ গৌতমের নিকট গমন করো এবং তথায় আমার নাম করিয়া তাঁহার কুশল ও ক্ষেম জিজ্ঞাসাপূর্বক আগামীকল্য ভিক্ষুসংঘের সহিত আমার অন্নগ্রহণের জন্য তাঁহাকে নিমন্ত্রণ করিও।”

৫০৫. ক্ষৌরকার ভেসিক “উত্তম” বলিয়া সম্মতি জ্ঞাপনপূর্বক ভগবানের নিকট গমন করিলেন এবং তথায় ভগবানকে অভিবাদনান্তে একপ্রান্তে উপবেশন করিলেন। পরে তিনি ভগবানকে লোহিচ্চ ব্রাহ্মণের বার্তা জ্ঞাপন করিলেন। ভগবান মৌন রহিয়া লোহিচ্চের নিমন্ত্রণ স্বীকার করিলেন।

লোহিচ্চের ভগবানকে নিমন্ত্রণ
৫০৬. তদনন্তর ক্ষৌরকার ভেষিক ভগবানের সম্মতি জ্ঞাত হইয়া আসন হইতে উত্থানপূর্বক ভগবানকে অভিবাদন ও প্রদক্ষিণ করিয়া লোহিচ্চ ব্রাহ্মণের সমীপে আগত হইয়া তাঁহাকে বলিলেন, তাঁহার বার্তা ভগবানের নিকট জ্ঞাপন করা হইয়াছে এবং ভগবান নিমন্ত্রণ গ্রহণ করিয়াছেন।

৫০৭. অনন্তর লোহিচ্চ ব্রাহ্মণ সেই রাত্রির অবসানে স্বীয় আবাসে উৎকৃষ্ট খাদ্য ও ভোজ্য প্রস্তুত করিয়া ক্ষৌরকার ভেসিককে বলিলেন :

“শ্রমণ গৌতমের নিকট গিয়া “অন্ন প্রস্তুত” বলিয়া তাঁহাকে ভোজনের কাল নিবেদন করো।”

ক্ষৌরকার ভেষক সম্মতিসূচক “উত্তম” বলিয়া ভগবানের নিকট গমন করিয়া তাঁহাকে অভিবাদনান্তে একপ্রান্তে দণ্ডায়মান হইলেন এবং পরে ভগবানকে ভোজনের কাল নিবেদন করিলেন। তৎপরে ভগবান পূর্বাহ্নের বস্ত্র পরিহিত হইয়া পাত্র ও চীবর গ্রহণপূর্বক ভিক্ষুসংঘের সহিত সালবতিকায় গমন করিলেন।

৫০৮. গমন সময়ে ক্ষৌরকার ভেষিক ভগবানের পশ্চাৎ অনুসরণ করিতেছিলেন। তিনি ভগবানকে বলিলেন :

লোহিচ্চ ব্রাহ্মণের এইরূপ পাপদৃষ্টি উৎপন্ন হইয়াছে, “কোনো শ্রমণ বা ব্রাহ্মণ কুশলধর্ম প্রাপ্ত হইলেও উহা অপরের নিকট প্রকাশ করা উচিত নয়। কারণ একে অন্যের কী করিতে পারে? অপরের নিকট প্রকাশ করিলে পুরাতন বন্ধন ছিন্ন করিয়া নতুন বন্ধন সৃষ্টি করার ন্যায় হইবে। সেইরূপ আমি ইহাকে পাপ-লোভধর্ম কহি। একে অন্যের কী করিতে পারে?” ভগবান ব্রাহ্মণকে অনুগ্রহপূর্বক এই পাপদৃষ্টি হইতে মুক্ত করুন।

“হইতে পারে, ভেসিক, তাহা হইতে পারে।”

৫০৯. তৎপরে ভগবান লোহিচ্চ ব্রাহ্মণের আবাসে উপনীত হইয়া নির্দিষ্ট আসনে উপবেশন করিলেন। লোহিচ্চ উত্তম উত্তম খাদ্য ও ভোজ্য স্বহস্তে পরিবেশনপূর্বক বুদ্ধপ্রমুখ ভিক্ষুসংঘকে তৃপ্ত করিলেন। তদনন্তর লোহিচ্চ ভগবান আহারান্তে পাত্র হইতে হস্ত উপনীত করিলে এক নিম্ন আসন গ্রহণপূর্বক একান্তে উপবেশন করিলেন। ভগবান তাঁহাকে বলিলেন :

লোহিচ্চকে বুদ্ধের উপদেশ দান
“লোহিচ্চ, সত্যই কি তোমার এইরূপ পাপদৃষ্টি উৎপন্ন হইয়াছে : [এই স্থলে ভেসিক কর্তৃক কথিত দৃষ্টি পুনর্বক্ত হইয়াছে]?

“সত্য, গৌতম।”

লোহিচ্চ, তুমি কীরূপ মনে করো? তুমি কি সালবতিকার অধিবাসী নহ?”

“গৌতম, আমি তাহাই বটে।”

“লোহিচ্চ, যদি কেহ এরূপ কহে, “লোহিচ্চ ব্রাহ্মণ সালবতিকার প্রতিষ্ঠিত, সালবতিকায় উৎপন্ন দ্রব্য লোহিচ্চ ব্রাহ্মণ একাকী ভোগ করিবে, অন্য কাহাকেও দিবে না,” তাহা হইলে যে ওইরূপ বলিবে সে যাহারা তোমার পোষ্য তাহাদের অনিষ্টকারী হইবে, অথবা না?

“হে গৌতম, সে অনিষ্টকারী হইবে।”

“অনিষ্টকারী হইলে সে তাহাদের হিতানুকম্পী হইবে অথবা অহিতানুকম্পী?”

“অহিতানুকম্পী হইবে।”

“অহিতানুকম্পী চিত্ত তাহাদের প্রতি মিত্রভাবাপন্ন হইবে, অথবা শত্রুভাবাপন্ন?”

“শত্রুভাবাপন্ন হইবে।”

“শত্রুভাবাপন্ন চিত্তে মিথ্যাদৃষ্টি উৎপত্তি হয়, অথবা সম্যক দৃষ্টি?”

“মিথ্যাদৃষ্টির উৎপত্তি হয়।”

৫১০. “লোহিচ্চ, তুমি কীরূপ মনে করো? কাশী ও কোশল কি কোশলরাজ প্রসেনজিতের অধিকৃত নহে?

“তাঁহারই অধিকৃত।”

“যদি কেহ এরূপ কহে, কাশী ও কোশল কোশলরাজ প্রসেনজিতের অধিকৃত; ওই দুই দেশের সমগ্র উৎপন্ন দ্রব্য প্রসেনজিৎ একাকী ভোগ করিবেন, অন্য কাহাকেও দিবেন না”, তাহা হইলে যে ওইরূপ বলিবে সে যাহারা কোশল রাজ্যের পোষ্য-তুমি এবং অপরে-তাহাদের অনিষ্টকারী হইবে, অথবা না?

“অনিষ্টকারী হইবে।”

“অনিষ্টকারী হইলে সে তাহাদের হিতানুকম্পী হইবে অথবা অহিতানুকম্পী?”

“অহিতানুকম্পী হইবে।”

“অহিতানুকম্পী চিত্ত তাহাদের প্রতি মিত্রভাবাপন্ন হইবে, অথবা শত্রুভাবাপন্ন?”

“শত্রুভাবাপন্ন হইবে।”

“শত্রুভাবাপন্ন চিত্তে মিথ্যাদৃষ্টির উৎপত্তি হয়, অথবা সম্যক দৃষ্টি?”

“মিথ্যাদৃষ্টির উৎপত্তি হয়।”

“লোহিচ্চ, আমি কহি যে মিথ্যাদৃষ্টিসম্পন্ন, দ্বিবিধ গতির-নিরয় এবং পশুযোনি-এক তাহার নিয়তি।

৫১১. এইরূপে, লোহিচ্চ, যদি কেহ কহে, “লোহিচ্চ ব্রাহ্মণ সালবতিকায় প্রতিষ্ঠিত, সালবতিকায় উৎপন্ন দ্রব্য লোহিচ্চ ব্রাহ্মণ একাকী ভোগ করিবে, অন্য কাহাকেও দিবে না,” তাহা হইলে যে ওইরূপ বলিবে সে যাহারা তোমার পোষ্য তাহাদের অনিষ্টকারী হইবে, অনিষ্টকারী হইলে তাহাদের অহিতানুকম্পী হইবে, অহিতানুকম্পী চিত্ত শত্রুভাবাপন্ন হইবে, শত্রুভাবাপন্নের চিত্তে মিথ্যাদৃষ্টির উৎপত্তি হয়।”

এইরূপে, লোহিচ্চ, যদি কেহ এরূপ কহে, “কোনো শ্রমণ বা ব্রাহ্মণ কুশলধর্ম প্রাপ্ত হইলেও উহা অপরের নিকট প্রকাশ করা উচিত নয়, কারণ একে অন্যের কী করিতে পারে? অপরের নিকট প্রকাশ করিলে পুরাতন বন্ধন ছিন্ন করিয়া নতুন বন্ধন সৃষ্টি করার ন্যায় হইবে। সেইরূপ আমি ইহাকে পাপ-লোভধর্ম কহি, একে অন্যের কী করিতে পারে?” তাহা হইলে যে ওইরূপ বলিবে সে যে-সকল কূলপুত্র তথাগত কর্তৃক প্রকাশিত ধর্মবিনয় লব্ধ হইয়া স্রোতাপত্তিফল, সকৃদাগামীফল, অনাগামীফল এবং অর্হত্ত্বরূপ বৈশারদ্য প্রাপ্ত হন-যাঁহারা দিব্য পুনর্জন্ম লাভের জন্য অনুকূল কর্মানুষ্ঠানে প্রবৃত্ত হন, তাঁহাদের অনিষ্টকারী হইবে, অনিষ্টকারী হইলে তাঁহাদের অহিতানুকম্পী হইবে, অহিতানুকম্পীর চিত্ত শত্রুভাবাপন্ন হইবে, শত্রুভাবাপন্নের চিত্তে মিথ্যাদৃষ্টির উৎপত্তি হয়। লোহিচ্চ, আমি কহি যে মিথ্যাদৃষ্টিসম্পন্ন, নিরয় এবং পশুযোনিরূপ দ্বিবিধ গতির এক তাহার নিয়তি।

৫১২. “এইরূপে, লোহিচ্চ, যদি কেহ এরূপ কহে, “কোশলের রাজা প্রসেনজিৎ কাশী ও কোশলের অধিপতি। কাশী ও কোশলের সমুদয় উৎপন্ন দ্রব্য তিনিই একাকী ভোগ করিবেন, অপর কাহাকেও দিবেন না,” তাহা হইলে সে যাহারা কোশল রাজ্যের পোষ্য, তুমি এবং অপরে, তাহাদের অনিষ্টকারী হইবে, অনিষ্টকারী হইলে তাহাদের অহিতানুকম্পী হইবে, অহিতানুকম্পীর চিত্ত শত্রুভাবাপন্ন হইবে, শত্রুভাবাপন্ন চিত্তে মিথ্যাদৃষ্টির উৎপত্তি হয়।

এইরূপে, লোহিচ্চ, যদি কেহ এরূপ কহে, “কোনো শ্রমণ বা ব্রাহ্মণ কুশলধর্ম প্রাপ্ত হইলেও উহা অপরের নিকট প্রকাশ করা উচিত নয়, কারণ একে অপরের কী করিতে পারে? অপরের নিকট প্রকাশ করিলে পুরাতন বন্ধন ছিন্ন করিয়া নতুন বন্ধন সৃষ্টি করার ন্যায় হইবে। সেইরূপ আমি ইহাকে পাপ-লোভধর্ম কহি। একে অন্যের কী করিতে পারে? তাহা হইলে যে এইরূপ বলিবে সে যে-সকল কূলপুত্র... নিয়তি (৫১১ অনুচ্ছেদের অনুরূপ)।

ত্রিবিধ শিক্ষক
৫১৩. “লোহিচ্চ, জগতে ত্রিবিধ শিক্ষক নিন্দার পাত্র। যে এরূপ শিক্ষকের নিন্দা করে, তাহার নিন্দা ভূত, তথ্য, ধর্মসঙ্গত এবং অনবদ্য। কীরূপ ত্রিবিধ শিক্ষক? লোহিচ্চ, কোনো শাস্তা যাহা লাভ করিবার জন্য আগার হইতে অনাগারিতা অবলম্বন করেন, ওই শ্রামণ্যার্থ লাভে অসমর্থ হন। ওই শ্রামণ্যার্থ লাভ না করিয়া তিনি শ্রোতাগণকে ধর্মোপদেশ দেন, “ইহা তোমাদের হিতার্থ, তোমাদের সুখার্থ।” তাঁহার ওই সকল শ্রাবক শ্রবণেচ্ছু হন না, কর্ণপাত করেন না, অর্হত্ত্ব লাভের চিত্ত উৎপাদন করেন না, শাস্তার শিক্ষা পরিত্যাগ করিয়া অন্য পথে অবস্থান করেন। ওই প্রকার শিক্ষক এইরূপে তিরস্কৃত হইতে পারেন; আয়ুষ্মান যাহা লাভ করিবার জন্য প্রব্রজ্যা অবলম্বন করিয়াছেন ওই শ্রামণ্যার্থ প্রাপ্ত হন নাই, তথাপি আপনি শ্রাবকদিগকে ধর্মোপদেশ দিয়াছেন, “ইহা তোমাদের হিতার্থ, তোমাদের সুখার্থ।” শ্রাবকগণ শ্রবণে অনিচ্ছুক, তাঁহারা কর্ণপাত করেন না অর্হত্ত্ব লাভের চিত্ত উৎপাদন করেন না, শাস্তার শিক্ষা পরিত্যাগ করিয়া অন্য পথে অবস্থান করেন। আপনি যে বিরূপ তাহাকে আকর্ষণ করিতেছেন, যে মুখ ফিরাইয়া লইয়াছে তাহাকে অলিঙ্গন করিতেছেন; সেইরূপ আমি ইহাকে পাপ লোভ ধর্ম কহি, কারণ একে অন্যের কী করিতে পারে?”

“লোহিচ্চ, ইনিই জগতে নিন্দার্হ প্রথম শ্রেণির শাস্তা। এবং যে এরূপ শিক্ষকের নিন্দা করে, তাহার নিন্দা ভূত, তথ্য ধর্মসঙ্গত এবং অনবদ্য।

৫১৪. “পুনশ্চ, লোহিচ্চ, কোনো শাস্তা যাহা লাভ করিবার জন্য আগার হইতে অনাগারিতা অবলম্বন করেন, ওই শ্রামণ্যার্থ লাভে অসমর্থ হন। ওই শ্রামণ্যার্থ লাভ না করিয়া তিনি শ্রোতাগণকে ধর্মোপদেশ দেন, “ইহা তোমাদের হিতার্থ, তোমাদের সুখার্থ।” তাঁহার ওই সকল শ্রাবক শ্রবণেচ্ছু হইয়া কর্ণপাত করেন, অর্হত্ত্ব লাভের চিত্ত উৎপাদন করেন, শাস্তার শিক্ষা পরিত্যাগ করিয়া অন্য পথে অবস্থান করেন না। ওই প্রকার শিক্ষক এইরূপে তিরস্কৃত হইতে পারেন, “আয়ুষ্মান যাহা লাভ করিবার জন্য প্রব্রজ্যা অবলম্বন করিয়াছেন ওই শ্রামণ্যার্থ প্রাপ্ত হন নাই, তথাপি আপনি শ্রাবকদিগের ধর্মোপদেশ দিয়াছেন, “ইহা তোমাদের হিতার্থ, তোমাদের সুখার্থ। শ্রাবকগণ শ্রবণেচ্ছু হইয়া কর্ণপাত করেন, অর্হত্ত্ব লাভের চিত্ত উৎপাদন করেন, শাস্তার শিক্ষা পরিত্যাগ করিয়া অন্য পথে অবস্থান করেন না। আপনি নিজ ক্ষেত্র অবহেলা করিয়া অন্যের ক্ষেত্রের তৃণোৎপাটনে নিযুক্ত। সেইরূপ আমি ইহাকে পাপ-লোভধর্ম কহি। কারণ একে অন্যের কী করিতে পারে।

“লোহিচ্চ, ইনিই জগতে নিন্দার্হ দ্বিতীয় শ্রেণির শাস্তা, এবং যে এরূপ শিক্ষকের নিন্দা করে, তাহার নিন্দা ভূত, তথ্য, ধর্মসঙ্গত এবং অনবদ্য।

৫১৫. “পুনশ্চ, লোহিচ্চ, কোনো শাস্তা যাহা লাভ করিবার জন্য আগার হইতে অনাগারিতা অবলম্বন করেন, ওই শ্রামণ্যার্থ লাভ করেন। উহা লাভ করিয়া তিনি শ্রোতাগণকে ধর্মোপদেশ দেন, “ইহা তোমাদের হিতার্থ, তোমাদের সুখার্থ।” শ্রাবকগণ শ্রবণেচ্ছু হন না, কর্ণপাত করেন না, অর্হত্ত্ব লাভের চিত্ত উৎপাদন করেন না, শাস্তার শিক্ষা অবহেলা করিয়া অন্য পথে অবস্থান করেন। ওই শিক্ষক এইরূপে তিরস্কৃত হইতে পারেন, আয়ুষ্মান যাহা লাভ করিবার নিমিত্ত আগার হইতে অনাগারীতা অবলম্বন করিয়াছেন, ওই শ্রামণ্যার্থ লাভে সমর্থ হইয়াছেন। উহা লাভ করিয়া আপনি শ্রাবকদিগকে ধর্মোপদেশ দিয়াছেন, “ইহা তোমাদের হিতার্থ, তোমাদের সুখার্থ।” শ্রাবকগণ শ্রবণেচ্ছু হন না, কর্ণপাত করেন না, অর্হত্ত্ব লাভের চিত্ত উৎপাদন করেন না। শাস্তার শিক্ষা অবহেলা করিয়া অন্য পথে অবস্থান করেন। আপনার কার্য পুরাতন বন্ধন ছিন্ন করিয়া নতুন বন্ধন সৃষ্টি করার ন্যায় হইতেছে। সেইরূপ আমি ইহাকে পাপ-লোভধর্ম কহি। কারণ একে অন্যের কী করিতে পারে?”

“লোহিচ্চ, ইনিই জগতে নিন্দার্হ তৃতীয় শ্রেণির শাস্তা, এবং যে এরূপ শিক্ষকের নিন্দা করে তাহার নিন্দা ভূত, তথ্য, ধর্মসঙ্গত এবং অনবদ্য।

“লোহিচ্চ, ইহারাই জগতে নিন্দার্হ ত্রিবিধ শিক্ষক। যে এরূপ শাস্তাদিগের নিন্দা করে তাহার নিন্দা ভূত, তথ্য, ধর্মসঙ্গত এবং অনবদ্য।”

৫১৬. এইরূপ উক্ত হইলে লোহিচ্চ ব্রাহ্মণ ভগবানকে বলিলেন :

“হে গৌতম, এমন কোনো শাস্তা আছেন কি যিনি জগতে নিন্দার্হ নন?”

অনিন্দনীয় শাস্তা
“লোহিচ্চ, এমন শাস্তা আছেন যিনি জগতে নিন্দার্হ নহেন।”

“তিনি কীরূপ?”

লোহিচ্চ, জগতে তথাগতের আবির্ভাব হইয়াছে : যিনি অর্হৎ, সম্যকসম্বুদ্ধ, বিদ্যাচরণসম্পন্ন, সুগত, লোকজ্ঞ, দম্য-পুরুষ-সারথী, দেব-মনুষ্যের শাস্তা, বুদ্ধ, ভগবান... (শ্রামণ্যফল সূত্রের মতো পাঠ করিতে হইবে।)।

আপনাতে এই পঞ্চ নীবরণ প্রহীন দেখিয়া তিনি প্রমোদ্য লাভ করেন... অব্যাপ্ত থাকে না। (শ্রামণ্যফল সূত্রের মতো পাঠ করিতে হইবে।)।

লোহিচ্চ, যেরূপ কোনো দক্ষ স্নাপক... অব্যাপ্ত থাকে না। (শ্রামণ্যফল সূত্রের মতো পাঠ করিতে হইবে।)।

লোহিচ্চ, যে শিক্ষকের ধর্মে শ্রাবক এবম্বিধ বৈশারদ্য প্রাপ্ত হন, সেই শিক্ষকও জগতে নিন্দার্হ হন না। যে এরূপ শাস্তার নিন্দা করে, তাহার নিন্দা অভূত, অতথ্য, অধর্মসঙ্গত, অনবদ্য।

পুনশ্চ, লোহিচ্চ, ভিক্ষু বিতর্ক বিচারের উপশমে... দ্বিতীয় ধ্যান... তৃতীয় ধ্যান... চতুর্থ ধ্যান লাভ করিয়া বিহার করেন। (শ্রামণ্যফল সূত্র)।

লোহিচ্চ, যে শিক্ষকের ধর্মে শ্রাবক এবম্বিধ বৈশারদ্য প্রাপ্ত হন, সেই শিক্ষকও জগতে নিন্দার্হ হন না। যে এরূপ শাস্তার নিন্দা করে, তাহার নিন্দা, অভূত, অতথ্য, অধর্মসঙ্গত, অনবদ্য।

এইরূপে চিত্তের সেই সমাহিত, পরিশুদ্ধ... জ্ঞানদর্শনের অভিমুখে চিত্তকে নমিত করেন। (শ্রামণ্যফল সূত্রের মতো পাঠ করিতে হইবে।)...

লোহিচ্চ, যে শিক্ষকের ধর্মে শ্রাবক... অনবদ্য।”

তিনি চিত্তের সেই সমাহিত... অবস্থায় আসবক্ষয় জ্ঞানাভিমুখে... ইহা জানিতে পারেন। (শ্রামণ্যফল সূত্রের মতো পাঠ করিতে হইবে।)

“লোহিচ্চ, যে শিক্ষকের ধর্মে শ্রাবক... অনবদ্য।”

৫১৭. এইরূপ উক্ত হইলে লোহিচ্চ ব্রাহ্মণ ভগবানকে বলিলেন :

“হে গৌতম, যেরূপ কোনো পুরুষ নরকপ্রপাতে পতনশীল মনুষ্যকে কেশে গ্রহণপূর্বক তাহাকে উদ্ধার করিয়া স্থলে প্রতিষ্ঠাপিত করে, সেইরূপ নরকপ্রপাতে পতনশীল আমাকে পূজ্য গৌতম উদ্ধার করিয়া প্রতিষ্ঠাপিত করিয়াছেন। উত্তম, গৌতম! গৌতম। যেরূপ উৎপাতিতের পুনঃ প্রতিষ্ঠা হয়, লুক্কায়িত... গ্রহণ করুন।”

লোহিচ্চ সূত্র সমাপ্ত।


 

১৩. তেবিজ্জ সূত্র
৫১৮. আমি এইরূপ শ্রবণ করিয়াছি। এক সময়ে ভগবান পঞ্চশত ভিক্ষু-সমন্বিত বৃহৎ ভিক্ষুসংঘের সহিত কোশলদেশে ভ্রমণ করিতে করিতে মনসাকট নামক কোশলের ব্রাহ্মণ গ্রামে উপস্থিত হইলেন। তথায় ভগবান মনসাকটের উত্তর দিকে অচিরবতী নদীর তীরস্থ আম্রবনে অবস্থান করিলেন।

৫১৯. ওই সময়ে বহু বিখ্যাত ব্রাহ্মণ মহাশাল মনসাকটে বাস করিতেন। তাঁহাদের নাম : চঙ্কী, তারুখ্য, পোক্ষরসাতি, জাণুস্সোণি, তোদেয়্য এবং অপরাপর প্রসিদ্ধ মহাশাল।

৫২০. অনন্তর চক্রমণ নিরত হইয়া পাদচারণাকালীন বাসেট্ঠ ও ভারদ্বাজের মধ্যে মার্গামার্গ সম্বন্ধে কথোপকথন হইল।

তরুণ বাসেট্ঠ বলিলেন, “ইহাই ঋজু মার্গ, ইহা সরল ও মুক্তিসংবর্তনিক, এই মার্গে ভ্রমণকারী ব্রহ্মের সহিত মিলিত হন। ব্রাহ্মণ পোক্ষরসাতি স্বয়ং ইহা বলিয়াছেন।

যুবক ভারদ্বাজ বলিলেন, “ইহাই ঋজু মার্গ, ইহা সরল ও মুক্তিসংবর্তনিক, এই মার্গে ভ্রমণকারী ব্রহ্মের সহিত মিলিত হন। ব্রাহ্মণ তারুখ্য স্বয়ং ইহা বলিয়াছেন।

কিন্তু বাসেট্ঠ ভারদ্বাজকে স্বমতে আনয়ন করিতে সমর্থ হইলেন না, এবং ভারদ্বাজও ওইরূপ বাসেট্ঠকে স্বমতে স্থাপনে অসমর্থ হইলেন।

৫২১. তদনন্তর বাসেট্ঠ ভারদ্বাজকে বলিলেন, “ভারদ্বাজ, সেই শাক্যপুত্র শ্রমণ গৌতম, যিনি শাক্যকুল হইতে প্রব্রজিত হইয়াছেন : এক্ষণে মনসাকটের উত্তরে স্থিত অচিরবতী নদীর তীরে আম্রবনে অবস্থান করিতেছেন। সেই ভগবান গৌতমের সম্বন্ধে এইরূপ যশোগীতি বিস্তৃত হইয়াছে; ইনিই সেই ভগবান... ভগবন্ত।” এস ভারদ্বাজ, শ্রমণ গৌতমের নিকট গমন করি। তথায় আমরা শ্রমণ গৌতমকে এই বিষয়ে জিজ্ঞাসা করিব। শ্রমণ গৌতম যেরূপ ব্যাখ্যা করিলেন, আমরা সেইরূপই গ্রহণ করিব।”

ব্রহ্ম জ্ঞান
৫২২. তৎপরে বাসেট্ঠ ও ভারদ্বাজ ভগবানের নিকট গমন করিলেন। তথায় ভগবানের সহিত প্রীত্যালাপব্যঞ্জক বাক্যের বিনিময়ান্তে তাঁহারা এক প্রান্তে উপবেশন করিলেন। পরে বাসেট্ঠ ভগবানকে বলিলেন :

“হে গৌতম, চঙ্ক্রমণনিরত হইয়া পাদচারণাকালীন আমাদের মধ্যে মার্গামার্গ সম্বন্ধে কথোপকথন হইতেছিল। আমি বলিয়াছি, “ইহাই ঋজু মার্গ, ইহা সরল ও মুক্তিসংবর্তনিক, এই মার্গে ভ্রমণকারী ব্রহ্মের সহিত মিলিত হন। ব্রাহ্মণ পোক্ষরসাতি স্বয়ং ইহা বলিয়াছেন।” ভারদ্বাজ বলিয়াছেন, “ইহাই ঋজু মার্গ, ইহা সরল ও মুক্তিসংবর্তনিক, এই মার্গে ভ্রমণকারী ব্রহ্মের সহিত মিলিত হন। ব্রাহ্মণ তারুখ্য স্বয়ং ইহা বলিয়াছেন।” গৌতম, এই বিষয়ে বিগ্রহ, বিবাদ ও নানাবাদের উৎপত্তি হইয়াছে।”

৫২৩. “তাহা হইলে, বাসেট্ঠ, তুমি এইরূপ বলিয়াছ, “ইহাই ঋজু মার্গ, ইহা সরল ও মুক্তিসংবর্তনিক, এই মার্গে ভ্রমণকারী ব্রহ্মের সহিত মিলিত হন। ব্রাহ্মণ পোক্ষরসাতি স্বয়ং ইহা বলিয়াছেন।” যুবক ভারদ্বাজ বলিয়াছেন, “ইহাই ঋজু মার্গ, ইহা সরল ও মুক্তিসংবর্তনিক, এই মার্গে ভ্রমণকারী ব্রহ্মের সহিত মিলিত হন। ব্রাহ্মণ তারুখ্য স্বয়ং ইহা বলিয়াছেন।” অতঃপর, বাসেট্ঠ কোনস্থানে তোমাদের বিগ্রহ, বিবাদ ও নানাবাদের উৎপত্তি হইয়াছে?”

৫২৪. “হে গৌতম, মার্গামার্গ সম্বন্ধে। ভিন্ন ভিন্ন ব্রাহ্মণ ভিন্ন ভিন্ন মার্গ শিক্ষা দিয়া থাকেন, অধ্বর্য্যু ব্রাহ্মণ, তৈত্তিরীয় ব্রাহ্মণ, ছন্দোগ ব্রাহ্মণ, ছন্দাবা ব্রাহ্মণ, ব্রহ্মচর্য্য ব্রাহ্মণ, ওই সকলগুলিই কি মুক্তিমার্গ, ওই সকল মার্গই কি এরূপ, যাহাতে ভ্রমণকারী ব্রহ্মের সহিত মিলিত হন?

৫২৫. “বাসেট্ঠ কি বলিতেছেন “মিলিত হন”?”

“তাহাই বলিতেছি।”

“বাসেট্ঠ কি বলিতেছেন “মিলিত হন”?”

“তাহাই বলিতেছি।”

“বাসেট্ঠ কি বলিতেছেন “মিলিত হন?”

“তাহাই বলিতেছি।”

“বাসেট্ঠ, ত্রৈবিদ্য ব্রাহ্মণগণের মধ্যে কি একজনও এমন আছেন যিনি স্বচক্ষে ব্রহ্মাকে দেখিয়াছেন?”

“না, গৌতম।”

“তবে কি তাঁহাদের আচার্যদিগের মধ্যে এমন একজনও আছেন যিনি স্বচক্ষে ব্রহ্মাকে দেখিয়াছেন?”

“না, গৌতম।”

“তবে কি তাঁহাদের আচার্য-প্রাচার্যদিগের মধ্যে এমন কেহ আছেন যিনি স্বচক্ষে ব্রহ্মাকে দেখিয়াছেন?”

“না, গৌতম।”

“তবে কি ওই সকল ব্রাহ্মণদিগের ঊর্ধ্বতন সপ্তম পুরুষ পর্যন্ত এমন কেহ আছেন যিনি স্বচক্ষে ব্রহ্মাকে দেখিয়াছেন?”

“না, গৌতম।”

৫২৬. “তবে কি যাঁহারা ওই সকল ত্রৈবিদ্য ব্রাহ্মণদিগের পূর্বজ ঋষি, মন্ত্রকর্তা, মন্ত্র-প্রবক্তা ছিলেন, যাঁহাদিগের গীত, প্রোক্ত, সমীহিত, পুরাতন মন্ত্র এক্ষণে ত্রৈবিদ্য ব্রাহ্মণগণ কর্তৃক অনুগীত, অনুভাষিত, পুনঃপুন আবৃত্ত হয়; যথা : অষ্টম, বামক, বামদেব, বিশ্বমিত্র, যমদগ্নি, অঙ্গিরা, ভরদ্বাজ, বশিষ্ঠ, কাশ্যপ, ভৃগু, তাঁহারা কি এরূপ বলিয়াছেন, “ব্রহ্মা কোথায়, তিনি কোথা হইতে আসিয়াছেন, তাঁহার গতি কোথায়, আমরা জানি এবং প্রত্যক্ষ করিয়াছি?”

“না, গৌতম।”

৫২৭. “এইরূপে বাসেট্ঠ ত্রৈবিদ্য ব্রাহ্মণদিগের মধ্যে এমন কেহই নাই যিনি স্বচক্ষে ব্রহ্মাকে দেখিয়াছেন, তাঁহাদের আচার্যদিগের মধ্যে এমন কেহই নাই যিনি ব্রহ্মাকে স্বচক্ষে দেখিয়াছেন, তাঁহাদের আচার্য-প্রাচার্যদিগের মধ্যে এমন কেহই নাই যিনি ব্রহ্মাকে স্বচক্ষে দেখিয়াছেন, তাঁহাদের ঊর্ধ্বতন সপ্তম পুরুষ পর্যন্ত এমন কেহই নাই যিনি ব্রহ্মাকে স্বচক্ষে দেখিয়াছেন। যাহারা ত্রৈবিদ্য ব্রাহ্মণদিগের পূর্বজ ঋষি, মন্ত্রকর্তা, মন্ত্র-প্রবক্তা ছিলেন, যাঁহাদিগের গীত, প্রোক্ত, সমীহিত, পুরাতন মন্ত্র এক্ষণে ত্রৈবিদ্য ব্রাহ্মণগণ কর্তৃক অনুগীত, অনুভাষিত, পুনঃপুন আবৃত্ত হয়; যথা : অষ্টক, বামদেব, বিশ্বমিত্র, যমদগ্নি, অঙ্গিরা, ভারদ্বাজ, বশিষ্ঠ, কাশ্যপ, ভৃগু-তাঁহারাও এরূপ বলেন নাই; ব্রহ্মা কোথায়, তিনি কোথা হইতে আসিয়াছেন, তাঁহার গতি কোথায়, তাহা আমরা জানি এবং প্রত্যক্ষ করিয়াছি।” সুতরাং ত্রৈবিদ্য ব্রাহ্মণগণ এইরূপ বলিয়াছেন, “যাহা আমরা জানি না এবং দেখি নাই তাহার সহিত মিলিত হইবার মার্গ উপদেশ দিতেছ-ইহাই ঋজুমার্গ, ইহা সরল ও মুক্তিসংবর্তনিক, এ মার্গে ভ্রমণকারী ব্রহ্মের সহিত মিলিত হন।”

৫২৮. “বাসেট্ঠ, তুমি কীরূপ মনে করো? এরূপ হইলে ত্রৈবিদ্য ব্রাহ্মণদিগের বাক্য কি অর্থহীন নহে?”

“অবশ্যই, গৌতম, এরূপ হইলে ত্রৈবিদ্য ব্রাহ্মণদিগের বাক্য অর্থহীন।”

৫২৯. “বাসেট্ঠ, ত্রৈবিদ্য ব্রাহ্মণগণ যাহা জানেন না ও দেখেন নাই, তাহার সহিত মিলিত হইবার যে পন্থা নির্দেশ করিতে পারিবেন, তাহা কখনো হইতে পারে না। বাসেট্ঠ যেরূপ পরস্পর সংসৃষ্ট শ্রেণিবদ্ধ অন্ধগণ সম্মুখে, মধ্যে কিংবা পশ্চাতে দেখিতে পায় না, সেইরূপেই ত্রৈবিদ্য ব্রাহ্মণদিগের বাক্য শ্রেণিবদ্ধ অঙ্কের বাক্যের ন্যায়, যে প্রথমে স্থিত সেও দেখিতে পায় না, যে মধ্যে স্থিত সেও দেখিতে পায় না, যে সর্বপশ্চাতে সেও দেখিতে পায় না। ত্রৈবিদ্য ব্রাহ্মণদিগের এইরূপ বাক্য হাস্যকর, অর্থহীন, রিক্ত ও তুচ্ছ।”

৫৩০. বাসেট্ঠ, তুমি কীরূপ মনে করো? ত্রৈবিদ্য ব্রাহ্মণগণ কি, যখন তাঁহারা চন্দ্রসূর্যের উদয় ও অস্তগমনের স্থানাভিমুখে অঞ্জলিবদ্ধ ও প্রদক্ষিণ নিরত হইয়া উহাদিগের নিকট প্রার্থনা করেন, উহাদিগের স্তুতি ও পূজা করেন, তখন অন্যান্য মনুষ্যের ন্যায় উহাদিগকে দেখিতে পান?”

“অবশ্যই, গৌতম, দেখিতে পান।”

৫৩১. “বাসেট্ঠ তুমি কীরূপ মনে করো? ত্রৈবিদ্য ব্রাহ্মণগণ যে চন্দ্র-সূর্যের উদয় ও অস্তগমনের স্থানাভিমুখে অঞ্জলিবদ্ধ ও প্রদক্ষিণ নিরত হইয়া উহাদিগের নিকট প্রার্থনা করিবার কালে, উহাদিগের স্তুতি ও পূজা করিবার কালে, অন্যান্য মনুষ্যের ন্যায় উহাদিগকে দেখিতে পান, সেই চন্দ্র-সূর্যের সহিত মিলিত হইবার মার্গ তাঁহারা কি এইরূপ বলিয়া উপদেশ দিতে পারেন, “ইহাই ঋজু মার্গ, ইহা সরল ও মুক্তিসংবর্তনিক, এই মার্গে ভ্রমণকারী চন্দ্র-সূর্যের সহিত মিলিত হন?”

“না, গৌতম।”

৫৩২. “তাহা হইলে, বাসেট্ঠ ত্রৈবিদ্য ব্রাহ্মণগণ, যাহা তাঁহারা দেখিয়াছেন, তাহার সহিত মিলিত হইবার পন্থা নির্দেশ করিতে পারেন না। তাঁহারা ব্রহ্মাকে স্বচক্ষে দেখেন নাই, তাঁহাদের আচার্যগণ ব্রহ্মাকে স্বচক্ষে দেখেন নাই, তাঁহাদের আচার্য-প্রাচার্যগণও ব্রহ্মাকে স্বচক্ষে দেখেন নাই, তাঁহাদের ঊর্ধ্বতন সপ্তম পুরুষ পর্যন্ত কেহই স্বচক্ষে ব্রহ্মাকে দেখেন নাই। ওই সকল ত্রৈবিদ্য ব্রাহ্মণদিগের পূর্বজ ঋষিগণও ব্রহ্মার স্থিতি, আগতি এবং গতি অবগত নহেন। তথাপি তাঁহারা যাহাকে জানেন না ও দেখেন নাই তাহার সহিত মিলিত হইবার পন্থা নির্দেশ করেন।

৫৩৩. তুমি কীরূপ মনে করো, বাসেট্ঠ? এরূপ হইলে ত্রৈবিদ্য ব্রাহ্মণদিগের বাক্য কি অর্থশূন্য নহে?”

“অবশ্যই, গৌতম, এস্থলে ত্রৈবিদ্য ব্রাহ্মণগণের বাক্য অর্থশূন্য।”

সাধু, বাসেট্ঠ। ত্রৈবিদ্য ব্রাহ্মণগণ যাহা জানেন না ও দেখেন নাই, তাহার সহিত মিলিত হইবার যে পন্থা নির্দেশ করিতে পারিবেন, তাহার সম্ভাবনা নাই।

৫৩৪. “যেরূপ কোনো পুরুষ বলিল, “আমি এই জনপদের জনপদকল্যাণীকে অভিলাষ করি, কামনা করি।” জনগণ তাহাকে বলিল, “হে পুরুষ, যে জনপদকল্যাণীকে তুমি অভিলাষ করো, কামনা করো, সেই জনপদকল্যাণী ক্ষত্রিয়া, কিম্বা ব্রাহ্মণী, কিম্বা বৈশ্যা, কিম্বা শূদ্রাণী, তাহা কি তুমি জান?” এইরূপে জিজ্ঞাসিত হইয়া পুরুষটি বলিল, “না”। জনগণ তাহাকে বলিল, “হে পুরুষ, যে জনপদকল্যাণীকে তুমি অভিলাষ করো, কামনা করো, সেই জনপদকল্যাণী এই নাম অথবা এই গোত্রবিশিষ্ট, দীর্ঘ, হ্রস্ব অথবা মধ্যমাকৃতি, কৃষ্ণবর্ণা, শ্যামবর্ণা অথবা মদ্‌গুর বর্ণা, অমুক গ্রাম, নিগম অথবা নগরবাসিনী, তাহা কি তুমি জান?” এইরূপে জিজ্ঞাসিত হইয়া পুরুষটি বলিল, “না”। জনগণ তাহাকে বলিল, “হে পুরুষ, যাহাকে তুমি জান না এবং দেখ নাই তাহাকে তুমি অভিলাষ করো, কামনা করো?” পুরুষটি বলিল, “হ্যাঁ”। বাসেট্ঠ, তুমি কীরূপ মনে করো? এরূপ হইলে সেই পুরুষের বাক্য কি অর্থহীন নহে?”

“অবশ্যই, গৌতম, এরূপ হইলে সেই পুরুষের বাক্য অর্থহীন।”

৫৩৫. “এইরূপে, বাসেট্ঠ, ত্রৈবিদ্য ব্রাহ্মণদিগের মধ্যে... মিলিত হন।” (উপরোক্ত অনুচ্ছেদ নং ৫২৭ দ্রষ্টব্য)। বাসেট্ঠ, তুমি কীরূপ মনে করো? এরূপ হইলে ত্রৈবিদ্য ব্রাহ্মণদিগের বাক্য কি অর্থহীন নহে?”

“অবশ্যই, গৌতম এরূপ হইলে ত্রৈবিদ্য ব্রাহ্মণদিগের বাক্য অর্থহীন।”

“সাধু, বাসেট্ঠ, ত্রৈবিদ্য ব্রাহ্মণগণ যাহা জানেন না ও দেখেন নাই, তাহার সহিত মিলিত হইবার যে পন্থা নির্দেশ করিতে পারিবেন, তাহার সম্ভাবনা নাই।”

৫৩৮. “বাসেট্ঠ, কোনো পুরুষ প্রাসাদে আরোহণার্থ চতুর্মহাপথে সোপান শ্রেণি নির্মাণ করিল। জনগণ তাহাকে বলিল, “হে পুরুষ, যে প্রাসাদে আরোহণার্থ তুমি সোপান নির্মাণ করিতেছ, উহা পশ্চিমদিকে কিম্বা পূর্বদিকে কিম্বা উত্তরদিকে কিম্বা দক্ষিণদিকে, উহা উচ্চ, নীচ কিম্বা মধ্যমাকৃতিবিশিষ্ট, তাহা তুমি জান কি?” এইরূপে জিজ্ঞাসিত হইয়া সে বলিল, “না”।” জনগণ তাহাকে বলিল, “হে পুরুষ, যাহা তুমি জান না এবং দেখ নাই সেই প্রাসাদে আরোহণার্থ তুমি সোপান নির্মাণ করিতেছ?” এইরূপে জিজ্ঞাসিত হইয়া সে বলিল, “হ্যাঁ”।

৫৩৯. বাসেট্ঠ, তুমি কীরূপ মনে করো? এরূপ হইলে সেই পুরুষের বাক্য কি অর্থহীন নহে?”

“অবশ্যই, গৌতম, এরূপ হইলে সেই পুরুষের বাক্য অর্থহীন।”

৫৪০. “এইরূপে, বাসেট্ঠ ত্রৈবিদ্য ব্রাহ্মণদিগের মধ্যে... মিলিত হন।” (উপরোক্ত অনুচ্ছেদ ৫২৭ দ্রষ্টব্য)।

৫৪১. বাসেট্ঠ, তুমি কীরূপ মনে করো? এরূপ হইলে ত্রৈবিদ্য ব্রাহ্মণদিগের বাক্য কি অর্থহীন নহে?”

“অবশ্যই, গৌতম, এরূপ হইলে ত্রৈবিদ্য ব্রাহ্মণদিগের বাক্য অর্থহীন।”

“সাধু, বাসেট্ঠ, ত্রৈবিদ্য ব্রাহ্মণগণ যাহা জানেন না ও দেখেন নাই, তাহার সহিত মিলিত হইবার যে পন্থা নির্দেশ করিতে পারিবেন, তাহার সম্ভাবনা নাই।”

৫৪২. “বাসেট্ঠ, মনে করো অচিরবতী নদী কূলে কূলে পূর্ণ। কোনো পুরুষ পারার্থী হইয়া আসিল। সে এই তীরে স্থিত হইয়া পরপারকে আহ্বান করিয়া বলিল, “হে পরপার, এই তীরে আইস।”

৫৪৩. বাসেট্ঠ, তুমি কীরূপ মনে করো? সেই পুরুষের আহ্বান-হেতু, আযাচন-হেতু, প্রার্থনা-হেতু অথবা অভিনন্দন হেতু অচিরবতী নদীর অপর পার কি এই তীরে আসিবে?”

“অবশ্যই নহে, গৌতম।”

৫৪৪. “এইরূপেই বাসেট্ঠ, যে ধর্মের পালনে মনুষ্য ব্রাহ্মণে পরিণত হয় সেই ধর্ম অবহেলা করিয়া, যাহার পালনে মনুষ্য অব্রাহ্মণে পরিণত করে সেই ধর্মের সেবা করিয়া ত্রৈবিদ্য ব্রাহ্মণগণ বলিয়া থাকেন, “আমরা ইন্দ্রকে আহ্বান করিতেছি, সোমকে আহ্বান করিতেছি, বর্বণকে আহ্বান করিতেছি, ঈশানকে আহ্বান করিতেছি, প্রজাপতিকে আহ্বান করিতেছি, ব্রহ্মাকে আহ্বান করিতেছি, মহর্ধিকে আহ্বান করিতেছি, যমকে আহ্বান করিতেছি।” যে ধর্মের পালনে মনুষ্য ব্রাহ্মণে পরিণত হয় সেই ধর্ম অবহেলা করিয়া, যাহার পালনে মনুষ্য অব্রাহ্মণে পরিণত হয় সেই ধর্মের সেবা করিয়া ত্রৈবিদ্য ব্রাহ্মণগণ যে আহ্বান দ্বারা, আযাচন দ্বারা, প্রার্থনা দ্বারা অথবা অভিনন্দন দ্বারা মৃত্যুর পর দেহের ধ্বংস হইলে ব্রহ্মার সহিত মিলিত হইবেন, তাহা অসম্ভব।

৫৪৫. “কূলে কূলে পূর্ণ অচিরবতী নদীর তীরে কোনো পুরুষ পারার্থী হইয়া আসিল। এই তীরে স্থিত সেই পুরুষের বাহুদ্বয় পশ্চাতে দৃঢ়রূপে শৃঙ্খলাবদ্ধ। বাসেট্ঠ, তুমি কীরূপ মনে করো? সেই পুরুষ কি অচিরবতীর এই তীর হইতে অপর পারে গমনে সক্ষম হইবে?”

“অবশ্যই নহে, গৌতম।”

৫৪৬. “সেইরূপই, বাসেট্ঠ, আর্যবিনয়ে পঞ্চকামগুণ শৃঙ্খলও উক্ত হয়, বন্ধনও উক্ত হয়। কোন কোন পঞ্চগুণ? চক্ষুবিজ্ঞেয় রূপ-ইষ্ট, কান্ত, মনাপ, প্রিয়রূপ; উহা কামোপসংহিত এবং রাগোৎপাদক। শ্রোত্র-বিজ্ঞেয় শব্দ... ঘ্রাণ-বিজ্ঞেয় গন্ধ... জিহ্বা-বিজ্ঞেয় রস... কায়-বিজ্ঞেয় স্পর্শ... উহারা ইষ্ট, কান্ত, মনাপ, প্রিয়রূপ এবং কামোপসংহিত ও রাগোৎপাদক। বাসেট্ঠ, এই পঞ্চকামগুণ আর্যবিনয়ে শৃঙ্খলও উক্ত হয়, বন্ধনও উক্ত হয়। বাসেট্ঠ, ত্রৈবিদ্য ব্রাহ্মণগণ ওই পঞ্চকামগুণে গ্রথিত, মুগ্ধ, লিপ্ত হইয়া, উহাদের পরিণাম দর্শন না করিয়া উহা হইতে নিঃসরণের জ্ঞান লাভ না করিয়া ওই সকল উপভোগ করেন।

“বাসেট্ঠ, ওই সকল ত্রৈবিদ্য ব্রাহ্মণগণ যে ধর্মের পালনে মনুষ্য ব্রাহ্মণে পরিণত হয় সেই ধর্ম অবহেলা করিয়া, যাহার পালনে মনুষ্য অব্রাহ্মণে পরিণত হয় সেই ধর্মের সেবা করিয়া, পঞ্চকামগুণে গ্রথিত, মুগ্ধ, লিপ্ত হইয়া, উহাদের পরিণাম দর্শন না করিয়া, উহা হইতে নিঃসরণের জ্ঞান লাভ না করিয়া, ওই সকল উপভোগ করিয়া, কামানুবন্ধনে বদ্ধ হইয়া যে মরণান্তে দেহের বিলয়ে ব্রহ্মার সহিত মিলিত হইবেন তাহা অসম্ভব।

৫৪৭. “বাসেট্ঠ, কূলে কূলে পূর্ণ অচিরবতী নদীর তীরে কোনো পুরুষ পারার্থী হইয়া আসিল। সে সশীর্ষাবৃত হইয়া এই তীরে গমন করিল। বাসেট্ঠ, তুমি কীরূপ মনে করো? সেই পুরুষ কি অচিরবতীর এই তীর হইতে অপর পারে গমনে সক্ষম হইবে?”

“অবশ্যই নহে, গৌতম।”

৫৪৮. এইরূপই, বাসেট্ঠ, এই পঞ্চ নীবরণ আর্যবিনয়ে আবরণও উক্ত হয়, নীবরণও উক্ত হয়, অবনাহও উক্ত হয়, পর্যবনাহও উক্ত হয়। ওই পাঁচটি কী কী? কামচ্ছন্দ নীবরণ, ব্যাপাদ নীবরণ, স্ত্যানমিদ্ধ নীবরণ, ঔদ্ধত্য-কৌকৃত্য নীবরণ, বিচিকিৎসা নীবরণ। এই পঞ্চ নীবরণই আর্যবিনয়ে আবরণও উক্ত হয়, নীবরণও উক্ত হয়, অবনাহও উক্ত হয়, পর্যবনাহও উক্ত হয়।

৫৪৯. বাসেট্ঠ, ত্রৈবিদ্য ব্রাহ্মণগণ এই পঞ্চ নীবরণ দ্বারা আবৃত, পরিবেষ্টিত, অবনন্ধ, পর্যবনদ্ধ। ওই সকল ত্রৈবিদ্য ব্রাহ্মণগণ যে ধর্মের পালনে মনুষ্য ব্রাহ্মণে পরিণত হয় সেই ধর্ম অবহেলা করিয়া, যে ধর্মের পালনে মনুষ্য অব্রাহ্মণে পরিণত হয় সেই ধর্মের সেবা করিয়া, পঞ্চনীবরণ দ্বারা আবৃত, পরিবেষ্টিত, অবনদ্ধ, পর্যবনদ্ধ হইয়া, মরণান্তে দেহের বিলয়ে যে ব্রহ্মার সহিত মিলিত হইবেন, সে সম্ভাবনা নাই।

৫৫০. “বাসেট্ঠ, তুমি কীরূপ মনে করো? তুমি বৃদ্ধ, অতিবৃদ্ধ ব্রাহ্মণ আচার্য প্রাচার্যগণকে কীরূপ বলিতে শুনিয়াছ? ব্রহ্মা কি কৃতদার অথবা অকৃতদার?”

“হে গৌতম, তিনি অকৃতদার।”

“তাঁহার চিত্ত কি স-বৈর অথবা বৈরহীন?”

“তাঁহার চিত্ত বৈরহীন।”

“তিনি কি ব্যাপন্ন-চিত্ত অথবা অব্যাপন্ন-চিত্ত?”

“তিনি অব্যাপন্ন-চিত্ত।”

“তিনি কি সংক্লিষ্ট-চিত্ত, অথবা অসংক্লিষ্ট-চিত্ত?”

“তিনি অসংক্লিষ্ট-চিত্ত।”

“তিনি কি চিত্তজয়ী অথবা নহে?”

“তিনি চিত্তজয়ী।”

“বাসেট্ঠ তুমি কীরূপ মনে করো? ত্রৈবিদ্য ব্রাহ্মণগণ কি কৃতদার অথবা অকৃতদার?”

“তাঁহারা কৃতদার।”

“তাঁহাদের চিত্ত কি স-বৈর অথবা বৈরহীন।”

“তাঁহাদের চিত্ত স-বৈর।”

“তাঁহারা কি ব্যাপন্ন-চিত্ত অথবা অব্যাপন্ন-চিত্ত?”

“তাঁহারা ব্যাপন্ন-চিত্ত।”

“তাঁহারা কি সংক্লিষ্ট-চিত্ত অথবা অসংক্লিষ্ট-চিত্ত?”

“তাঁহারা সংক্লিষ্ট-চিত্ত।”

“তাঁহারা কি চিত্তজয়ী অথবা নহে?”

“তাঁহারা চিত্তজয়ী নহেন।”

৫৫১. “তাহা হইলে, বাসেট্ঠ, ত্রৈবিদ্য ব্রাহ্মণগণ কৃতদার, ব্রহ্মা অকৃতদার। কৃতদার ত্রৈবিদ্য ব্রাহ্মণগণের সহিত কি অকৃতদার ব্রহ্মার ঐক্য এবং সাম্য হইতে পারে?”

“অবশ্যই নহে, গৌতম।”

“সাধু, বাসেট্ঠ। ওই সকল কৃতদার ত্রৈবিদ্য ব্রাহ্মণগণ যে মরণান্তে দেহের বিলয়ে অকৃতদার ব্রহ্মার সহিত মিলিত হইবেন তাহার সম্ভাবনা নাই।

“এইরূপে, বাসেট্ঠ, ত্রৈবিদ্য ব্রাহ্মণগণের চিত্ত স-বৈর, ব্রহ্মা বৈরহীন... ত্রৈবিদ্য ব্রাহ্মণগণ ব্যাপন্ন-চিত্ত, ব্রহ্মা অব্যাপন্ন-চিত্ত... ত্রৈবিদ্য ব্রাহ্মণগণ সংক্লিষ্ট-চিত্ত, ব্রহ্মা অসংক্লিষ্ট-চিত্ত... ত্রৈবিদ্য ব্রাহ্মণগণ চিত্তজয়ী নহেন, ব্রহ্মা চিত্তজয়ী। ত্রৈবিদ্য ব্রাহ্মণগণ, যাঁহারা চিত্তজয়ী নহেন, তাঁহাদের সহিত কি চিত্তজয়ী ব্রহ্মার ঐক্য এবং সাম্য হইতে পারে?”

“অবশ্যই নহে, গৌতম।”

৫৫২. সাধু, বাসেট্ঠ। ওই সকল ত্রৈবিদ্য ব্রাহ্মণগণ, যাঁহারা চিত্তজয়ী নহেন, তাঁহারা যে মরণান্তে দেহের বিলয়ে চিত্তজয়ী ব্রহ্মার সহিত মিলিত হইবেন, তাহার সম্ভাবনা নাই। এইরূপে, বাসেট্ঠ, ত্রৈবিদ্য ব্রাহ্মণগণ তাঁহাদের নিশ্চিন্ততার মধ্যে অধঃপতিত হইতেছেন, ওই অধঃপতন তাঁহাদিগকে বিষাদগ্রস্ত করিতেছে, তাঁহারা অপেক্ষাকৃত সুখময় স্থানে উত্তরণের স্বপ্ন দেখিতেছেন। অতএব ত্রৈবিদ্য ব্রাহ্মণদিগের ত্রিবিদ্যা ত্রিবিদ্যা-মরুও কথিত হয়, ত্রিবিদ্যা-বিপিনও কথিত হয়, ত্রিবিদ্যা ব্যসনও কথিত হয়।”

৫৫৩. এইরূপে কথিত হইলে তরুণ বাসেট্ঠ ভগবানকে বলিলেন :

“হে গৌতম, আমি শুনিয়াছি শ্রমণ গৌতম ব্রহ্মের সহিত মিলিত হইবার মার্গ অবগত আছেন।”

“বাসেট্ঠ, তুমি কীরূপ মনে করো? মনসাকট এই স্থানের নিকটে, এই স্থান হইতে দূরে নহে; কেমন, নয়?”

“সত্য, গৌতম। মনসাকট এই স্থানের নিকটে, এই স্থান হইতে দূরে নহে।”

৫৫৪. “বাসেট্ঠ, তুকি কীরূপ মনে করো? মনে করো কোনো পুরুষ, মনসাকটে জন্মগ্রহণ করিয়া এই স্থানেই বর্ধিত হইয়াছে। সে কখনই মনসাকটের বাহিরে যায় নাই। যদি কেহ তাহাকে মনসাকটে যাইবার পথ জিজ্ঞাসা করে, তাহা হইলে ওই সম্বন্ধে কি তাহার চিত্ত সংশয়াপন্ন অথবা দ্বিধাযুক্ত হইবে?”

“অবশ্যই নহে, গৌতম। কী কারণে? সেই পুরুষ মনসাকটে জাত ও বর্ধিত হওয়ায় ওই স্থানে যাইবার সমস্ত পথই তাহার সুবিদিত।”

“বাসেট্ঠ, মনসাকটে জাত ও বর্ধিত পুরুষ মনসাকটে যাইবার মার্গ জিজ্ঞাসিত হইলে তাহার চিত্ত সংশয়াপন্ন অথবা দ্বিধাযুক্ত হইতে পারে, কিন্তু ব্রহ্মলোক অথবা ব্রহ্মলোকে গমনের মার্গ সম্বন্ধে জিজ্ঞাসিত হইলে তথাগতের চিত্ত সংশয়াপন্ন কিম্বা দ্বিধাযুক্ত হইবে না। বাসেট্ঠ, আমি ব্রহ্মাকে জানি, ব্রহ্মলোক এবং ওই স্থানে গমনের মার্গও জানি এবং যে মার্গে আরূঢ় হইলে ব্রহ্মলোকে উৎপত্তি হয় তাহাও জানি।”

৫৫৫. এইরূপ উক্ত হইলে যুবক বাসেট্ঠ ভগবানকে বলিলেন :

“হে গৌতম, আমি শুনিয়াছি শ্রমণ গৌতম ব্রহ্মের সহিত মিলিত হইবার মার্গ উপদেশ দিতেছেন।” সাধু! পূজ্য গৌতম ব্রহ্মার সহিত মিলিত হইবার মার্গ আমাদিগকে শিক্ষা দিন, ব্রাহ্মণ জাতিকে রক্ষা করুন!

“তাহা হইলে বাসেট্ঠ শ্রবণ করো, উত্তমরূপে মনঃসংযোগ করো, আমি বলিতেছি।”

“উত্তম” বলিয়া বাসেট্ঠ সম্মুতি প্রকাশ করিলেন। ভগবান বলিলেন :

৫৫৬. “মহারাজ, মনে করুন জগতে তথাগতের আবির্ভাব হইয়াছে, যিনি অর্হৎ, সম্যকসম্বুদ্ধ, বিদ্যাচরণসম্পন্ন, সুগত, লোকজ্ঞ, অতুলনীয়,... বিশুদ্ধ ব্রহ্মচর্য্য প্রকাশ করেন (শ্রামণ্যফল সূত্রের মতো পাঠ করিতে হইবে।)।

“ওই ধর্ম কোনো গৃহপতি অথবা... আশ্রয় করিল। (শ্রামণ্যফল সূত্রের মতো পাঠ করিতে হইবে।)।

“এইরূপে প্রব্রজিত হইয়া... সন্তুষ্ট হইয়া অবস্থান করিতে লাগিল। (শ্রামণ্যফল সূত্রের মতো পাঠ করিতে হইবে।)।

“মহারাজ, ভিক্ষু কীরূপে শীলসম্পন্ন হইয়া থাকেন?”

“ভিক্ষু প্রাণাতিপাত পরিহারপূর্বক... সুখীর চিত্ত সমাহিত হয়। (শ্রামণ্যফল সূত্রের মতো পাঠ করিতে হইবে।)।

“তিনি মৈত্রীসহগত চিত্তে এক-দুই-তিন, এইরূপে চতুর্দিক পরিস্ফুরিত করিয়া বিহার করেন। এইরূপে তিনি ঊর্ধ্বে, অধোদিকে, তির্যক দিকে সর্বত্র সর্বলোক মৈত্রীযুক্ত এবং বিপুল, মহান, অপ্রমেয়, বৈরহীন, দ্রোহহীন, চিত্ত দ্বারা পরিস্ফুরিত করিয়া বিহার করেন।

বাসেট্ঠ, যেরূপ বলবান শঙ্খধ্বনি কারক অল্পায়াসেই চতুর্দিক বিজ্ঞাপিত করে, সেই রূপেই, বাসেট্ঠ, ওই মৈত্রী-ভাবনা ও চেত-বিমুক্তি সর্বভূতে নিরবশেষে নিযুক্ত হয়, কেহই উপেক্ষিত হয় না। বাসেট্ঠ ইহাই ব্রহ্মের সহিত মিলিত হইবার মার্গ।

“পুনশ্চ, বাসেট্ঠ, ভিক্ষু করুণা-সহগত চিত্তে,... মুদিতা-সহগত চিত্তে... উপেক্ষা-সহগত চিত্তে এক, দুই, তিন-এইরূপে চতুর্দিক পরিস্ফুরিত করিয়া বিহার করেন। এইরূপে তিনি ঊর্ধ্বে, অধোদিকে, তির্যক দিকে সর্বত্র সর্বলোক মৈত্রীযুক্ত এবং বিপুল, মহান, অপ্রমেয়, বৈরহীন, দ্রোহহীন চিত্ত দ্বারা পরিস্ফুরিত করিয়া বিহার করেন।

“বাসেট্ঠ, যেরূপ বলবান শঙ্খধ্বনিকারক অল্পায়াসেই চতুর্দিক বিজ্ঞাপিত করে, সেই রূপেই ওই উপেক্ষা-ভাবিত চেতবিমুক্তি সর্বভূতে নিরবশেষে নিযুক্ত হয়, কেহই উপেক্ষিত হয় না। বাসেট্ঠ, ইহাই ব্রহ্মের সহিত মিলিত হইবার মার্গ।

৫৫৭. “বাসেট্ঠ, তুমি কীরূপ মনে করো? এবম্বিধ ভিক্ষু, কি বিত্ত-দারসম্পন্ন হইবেন অথবা নহে?”

“তিনি বিত্ত-দারহীন হইবেন।”

“তাহার চিত্ত কি স-বৈর হইবে অথবা বৈরহীন হইবে?”

“বৈরহীন হইবে।”

“তিনি কি ব্যাপন্ন-চিত্ত হইবেন অথবা অব্যাপন্ন-চিত্ত?”

“তিনি অব্যাপন্ন-চিত্ত হইবেন।”

“তিনি সংক্লিষ্ট-চিত্ত অথবা অসংক্লিষ্ট-চিত্ত হইবেন?”

“তিনি অসংক্লিষ্ট-চিত্ত হইবেন।”

“তিনি কি চিত্তজয়ী হইবেন অথবা নহে?”

“তিনি চিত্তজয়ী হইবেন।”

“তাহা হইলে বাসেট্ঠ ভিক্ষু বিত্ত-দারহীন, ব্রহ্মাও চিত্ত-দারহীন। বিত্ত-দারহীন ভিক্ষুর সহিত বিত্ত-দারহীন ব্রহ্মার ঐক্য এবং সাম্য হইতে পারে?”

“হইতে পারে?”

“সাধু, বাসেট্ঠ। অপরিগ্রহ[111] ভিক্ষু মরণান্তে দেহের বিলয়ে যে অপরিগ্রহ ব্রহ্মার সহিত মিলিত হইবেন, তাহার সম্ভাবনা অবশ্যই আছে।

৫৫৮. “তাহা হইলে, বাসেট্ঠ ভিক্ষু বৈরহীন, ব্রহ্মা বৈরহীন... ভিক্ষু অব্যাপন্নচিত্ত, ব্রহ্মাও তাহাই... ভিক্ষু অসংক্লিষ্ট-চিত্ত, ব্রহ্মাও তাহাই; ভিক্ষু চিত্তজয়ী, ব্রহ্মাও তাহাই। চিত্তজয়ী ভিক্ষুর সহিত চিত্তজয়ী ব্রহ্মার ঐক্য ও সাম্য হইতে পারে?”

“হইতে পারে।”

“সাধু, বাসেট্ঠ। চিত্তজয়ী ভিক্ষু মরণান্তে দেহের বিলয়ে যে চিত্তজয়ী ব্রহ্মার সহিত মিলিত হইবেন, তাহার সম্ভাবনা অবশ্যই আছে।”

৫৫৯. এইরূপ উক্ত হইলে বাসেট্ঠ ও ভারদ্বাজ তরুণদ্বয় ভগবানকে বলিলেন, “অতি উত্তম, গৌতম, অতি উত্তম। যেরূপ উৎপাতিতের পুনঃ প্রতিষ্ঠা হয়, লুক্কায়িত প্রকাশিত হয়, মূঢ় পথ প্রদর্শিত হয়, চক্ষুষ্মানের দেখিবার নিমিত্ত অন্ধকারে তৈলপ্রদীপ ধৃত হয়, সেইরূপ পূজনীয় গৌতম অনেক প্রকারে ধর্ম প্রকাশিত করিয়াছেন। আমরা ভগবান গৌতমের, ধর্মের এবং ভিক্ষুসংঘের শরণ লইতেছি। পূজ্য গৌতম আজ হইতে জীবনের অন্তকাল পর্যন্ত আমাদিগকে শরণাগত উপাসকরূপে গ্রহণ করুন।”

তেবিজ্জ সূত্র সমাপ্ত।

দীর্ঘনিকায়ের শীলস্কন্ধ-বর্গ সমাপ্ত।

শীলস্কন্ধ-বর্গ

১. ব্রহ্মজাল সূত্র

চূলশীল

মধ্যম শীল

মহাশীল

শাশ্বতবাদ

আভাস্বর

ক্রীড়া-প্রদোষিক

মনোপ্রদোষিক

অন্তানন্তিক

অমরা-বিক্ষেপিক

অধীত্য-সমুৎপন্নিক

অপরান্ত-কল্পিক

সংজ্ঞীবাদ

অসংজ্ঞীবাদ

নৈব-সংজ্ঞী-নৈব-অসংজ্ঞীবাদ

উচ্ছেদবাদী

দৃষ্টধর্মে নির্বাণবাদী

২. শ্রামণ্যফল সূত্র

গৌতমের নিকট গমন

পূরণকশ্যপ

মক্ষলি গোসাল

অজিত কেশকম্বলী

পকুধ কচ্চায়ন

নিগণ্ঠ নাতপুত্ত

সঞ্জয় বেলট্ঠি-পুত্ত

শীল

প্রীতি ও বৈরাগ্য

স্বাধীনতা

ধ্যান

ঋদ্ধি

পরচিত্ত জ্ঞান

পূর্বজন্মের স্মৃতি

৩. অম্বট্ঠ সূত্র

অম্বট্ঠের বুদ্ধের নিকট গমন

কৃষ্ণের জন্ম

বজ্রপাণি যক্ষ

জাতিগর্বের ব্যর্থতা

মিশ্র জাতি

জাত্যাভিমান

তপশ্চর্যা

ব্রাহ্মণদিগের পূর্বজ ঋষিগণ

অম্বট্ঠের প্রত্যাবর্তন

দ্বাত্রিংশ লক্ষণ

৪. সোণদণ্ড সূত্র

সোণদণ্ড ও ব্রাহ্মণগণ

গৌতমের প্রাধান্য

সোণদণ্ডের ভয়

ভগবানের নিকট সোণদণ্ডের প্রণতি

৫. কূটদন্ত সূত্র

কূটদন্ত ও ব্রাহ্মণগণ

যজ্ঞের পূর্বকৃত্য

যজ্ঞের পূর্বকৃত্য

ত্রিবিধ

প্রকৃত যজ্ঞ

মহত্তর যজ্ঞ

৬. মহালি সূত্র

দিব্যরূপ

ভিক্ষুর লক্ষ্য

৭. জালিয় সূত্র

৮. কস্সপ সীহনাদ সূত্র

নগ্ন সন্ন্যাসী

৯. পোট্ঠপাদ সূত্র

আত্মবাদ

১০. শুভ সূত্র

শীল, সমাধি, প্রজ্ঞা

১১. কেবদ্ধ সূত্র

দেবগণ

১২. লোহিচ্চ সূত্র

লোহিচ্চের ভগবানকে নিমন্ত্রণ

লোহিচ্চকে বুদ্ধের উপদেশ দান

ত্রিবিধ শিক্ষক

অনিন্দনীয় শাস্তা

১৩. তেবিজ্জ সূত্র

ব্রহ্ম জ্ঞান


[1] ‘ক্ষুদ্র আম্রবৃক্ষ’। উক্ত নামধেয় উদ্যানের প্রবেশদ্বারে একটি ক্ষুদ্র আম্রবৃক্ষ ছিল বলিয়া উদ্যানের ওই নাম হইয়াছিল।

[2] উচ্চ চূড়াবিশিষ্ট বৃত্তাকার কক্ষ।

[3] বুদ্ধঘোষের মতে এই স্থানে কংসকে মিথ্যার দ্বারা, স্বর্ণরূপে চালান সূচিত হইয়াছে।

[4] রামায়ণাদি উপাখ্যানের আবৃত্তি।

[5] হস্ত হইতে উৎপাদিত সঙ্গীত।

[6] পক্ষীবিশেষ। বুদ্ধঘোষের মতে ইহার অর্থ খঞ্জনি ধ্বনি এবং ইহা পাণিতালও কথিত হয়।

[7] চতুর্ভুজ অঙ্কিত অষ্ট কিম্বা দশ পংক্তিবিশিষ্ট কাষ্ঠফলক লইয়া ক্রীড়া।

[8] আকাশে উক্ত প্রকার ফলক কল্পনা করিয়া ক্রীড়া।

[9] ভূমিতে নানা পথবিশিষ্ট মণ্ডল অঙ্কিত করিয়া উহা যথারূপে অতিক্রম করা।

[10] ক্রীড়াবিশেষ।

[11] অক্ষক্রীড়া।

[12] দীর্ঘ দণ্ড দ্বারা ক্ষুদ্র দণ্ডের প্রহরণ ক্রীড়া।

[13] লাক্ষ্মা কিম্বা কোনো রং-এর মধ্যে হাত ডুবাইয়া পরে ওই হাত তুলির ন্যায় ব্যবহার করিয়া উহা হইতে চিত্রাঙ্কণ।

[14] গুলক্রীড়া।

[15] পত্রনির্মিত ক্রীড়োপযুক্ত করিয়া উহা হইতে চিত্রাঙ্কণ।

[16] ক্রীড়ার্থ ক্ষুদ্র লাঙ্গল।

[17] ডিগবাজি।

[18] তালপত্রনির্মিত বায়ু বেগে ঘূর্ণিত চক্র।

[19] তালপত্রনির্মিত আঢ়ক অর্থাৎ আড়ি। এক আড়ি ষোল কিম্বা বিশ সের পরিমাণ।

[20] আকাশে চিহ্নিত কিম্বা সহ-ক্রীড়কের পৃষ্ঠে অঙ্কিত অক্ষরের অনুমান।

[21] অপরের চিন্তার বিষয় অনুমান করা।

[22] অন্ধ, খঞ্জ প্রভৃতির অঙ্গ-বিকৃতির অনুকরণ প্রদর্শন ক্রীড়া।

[23] সমস্ত দেহেরক্ষা করিবার জন্য সুদীর্ঘ কাষ্ঠাসন।

[24] পশম নির্মিতদীর্ঘ লোম বিশিষ্ট আচ্ছাদন।

[25] পশম নির্মিতনানা বর্ণরঞ্জিত শয্যার আস্তরণ।

[26] স্বেতবর্ণ পশমী বস্ত্র (পট+ইক)।

[27] পুষ্পের সূচীকার্য্য বিশিষ্ট্য পশম নির্মিতক্ষুদ্র আস্তরণ।

[28] কার্পাসতুল্য পূর্ণ লেপ।

[29] পশম নির্ম্মিত, সিংহ, ব্যাঘ্র ইত্যাদি মূর্তির সূচী শিল্প বিশিষ্ট, ক্ষুদ্র আচ্ছাদন।

[30] উভয় দিকেই পশমের ঝালর যুক্ত আচ্ছাদন।

[31] এক প্রান্তে ঝালর যুক্ত আচ্ছাদন।

[32] রত্নখচিত ক্ষুদ্র আচ্ছাদন।

[33] নর্তকীদিগের নৃত্য প্রদর্শনে ব্যবহৃত আস্তরণ।

[34] মৃগবিশেষের নাম।

[35] তৈল ও চন্দনাদি দ্বারা দেহের পরিশোধন।

[36] অঙ্গমর্দন।

[37] নলাকৃতি আধার, চোঙাবিশেষ।

[38] কূপ।

[39] মৃত আত্মীয় সম্বন্ধে দম্ভযুক্ত কথা।

[40] ভিক্ষা পাইবার নিমিত্ত অস্পষ্ট মন্ত্রের উচ্চারক।

[41] জাদুকর।

[42] পালি উপ্পাদ বজ্রঘাত ইত্যাদি নিমিত্ত হইতে ভবিষ্যৎ কথন।

[43] ওইরূপ বস্ত্র পরিধান করিলে অমঙ্গল হয় এইরূপ কুসংস্কার পূর্বে ছিল।

[44] হাতা। ওই হোম সাধনাকালে কী প্রকার দর্ব্বি হইতে ঘৃতাদি আহুতি অগ্নিতে ঢালিয়া দিলে কী প্রকার ফল লাভ হয় তাহা কথিত হইত।

[45] শস্যের সূক্ষ্ম অংশ।

[46] মুখ হইতে সর্ষপ ইত্যাদি বীজ উদ্গীরণ করিয়া অগ্নিতে আহুতি দান।

[47] মনুষের অবয়ব দেখিয়া তাহার স্বভাব নির্ণয়।

[48] ভূমি দেখিয়া উহা বাসের পক্ষে শুভ কিম্বা অশুভ তাহা নির্ণয়।

[49] এ স্থলে রাজনীতি।

[50] শুভ মন্ত্র জ্ঞান।

[51] মৃত্তিকা গৃহে বাস করিলে যে শুভ মন্ত্র আবৃত্তি করিতে হয়, ওই মন্ত্রের জ্ঞান।

[52] মনুষ্যের অবশিষ্ট আয়ু সম্বন্ধে ভবিষ্যদ্ববাণী।

[53] সর্বপ্রাণীর ভাষা বুঝিতে পারা।

[54] উদ্বাহ ক্রিয়া সম্পাদনের পর বর কিম্বা বধূকে গৃহে আনয়ন।

[55] উদ্বাহ ক্রিয়া সম্পাদনের পর বর কিম্বা বধূকে গৃহান্তরে প্রেরণ।

[56] শান্তি স্থাপন!

[57] ভেদ আনয়ন।

[58] ঋণ সংগ্রহ।

[59] অর্থের ব্যয়। ‘আবাহন’ ইত্যাদি ব্যাপারগুলির জন্য শুভদিনের নির্ণয় সূচিত হইয়াছে।

[60] সৌভাগ্য করণ ইত্যাদির জন্য ঐন্দ্রজালিক মন্ত্রোচ্চারণ উক্ত হইয়াছে।

[61] ইন্দ্রজালিক মুকুরের সাহায্যে দৈববাণীপ্রাপ্তি।

[62] কুমারীর সাহায্যে দৈববাণীপ্রাপ্তি।

[63] দেবতার নিকট হইতে ভবিষ্যদ্বাণীপ্রাপ্তি।

[64] মন্ত্রোচ্চারণ দ্বারা মুখ হইতে অগ্নি-উদ্গীরণ।

[65] শ্রী-দেবতাকে মন্ত্রোচ্চারণ দ্বারা আহ্বান।

[66] দেব সন্নিধানে অঙ্গীকারের প্রতিপালন।

[67] মৃত্তিকানির্মিত গৃহে বাসকালে শুভমন্ত্রের উচ্চারণ।

[68] জননশক্তি উৎপাদন।

[69] মন্ত্রোচ্চারণ দ্বারা জনন-শক্তির নাশ।

[70] বাসগৃহ নির্মাণের জন্য শুভদিন নির্ণয়।

[71] বাসভূমি দেবোদ্দেশ্যে উৎসর্গ করা।

[72] নেত্ররোগ চিকিৎসা।

[73] অস্ত্র চিকিৎসা।

[74] এক ওষুধ প্রয়োগের পর অপর ওষুধের প্রয়োগ-বিরেচক প্রয়োগের পর উহার গুণ নাশ করিবার জন্য অপর কোনো ওষুধের প্রয়োগ।

[75] অমরা নামক পিচ্ছিল দেহ মৎস্যের ন্যায় বক্রগতিতে গমনকারী। ওই মৎস্যকে ধৃত করা অত্যন্ত কঠিন।

[76] যাহা কাম, দৃষ্টি, আত্মবাদ ও শীলব্রতে দৃঢ়রূপে সংলগ্ন, যাহা পুনর্জন্মের কারণ, তাহাই উপাদান।

[77] অযোনিজ। পিতামাতার সংযোগ ব্যতীত উৎপন্ন প্রাণী।

[78] আহার চতুর্বিধ : ১. কবলিঙ্কার (শরীরের পুষ্টিসাধক) আহার, ২. স্পর্শ আহার, ৩. মন সঞ্চেতনা আহার এবং ৪. বিজ্ঞান আহার।

[79] এই জগতের নির্বাণ প্রাপ্তি হয়, এই মত যাঁহারা পোষণ করেন।

[80] ধ্বজধারী।

[81] শিবির সন্নিবেশক।

[82] সৈন্যদিগের মধ্যে যাহারা খাদ্য বণ্টনে নিযুক্ত।

[83] উচ্চপদস্থ সামরিক কর্র্মচারী।

[84] সামরিক চর।

[85] চলিত ভাষায় ‘যে ঘরে সিঁধ কাটে।’

[86] কাঁঠাল জাতীয় ফলবিশেষ।

[87] মন দ্বারা কৃতকর্ম।

[88] মাতাপিতার সংযোগ ব্যতীত উৎপন্ন। অযোনিজ।

[89] যাহা কোনো আদেশবিশেষ দ্বারা সৃষ্ট নয়।

[90] শূন্য স্থানে।

[91] লক্ষ্যোপনীত।

[92] আত্মসংযমী।

[93] ভিক্ষাপাত্রে সংগৃহীত অন্ন।

[94] ধৌত শঙ্খের ন্যায় সুমার্জিত।

[95] বিনয়পিটকে সংগৃহীত ভিক্ষুদিগের অবশ্য পালনীয় নিয়মাবলী। উপোসথ দিবসে ভিক্ষুগণ কর্তৃক উহা আবৃত্ত হইত।

[96] দৃষ্ট বস্তু নর অথবা নারী এইরূপ অনুব্যঞ্জন।

[97] দৃষ্ট নয় অথবা নারীর হাস্য, বাক্য, দৃষ্টি, হস্ত, পদ ইত্যাদি অনুব্যঞ্জন।

[98] মুক্তদাস।

[99] ‘জিজ্ঞাসিত প্রশ্ন এড়াইয়া বিষয়ান্তরের অবতারণা করা।’

[100] কৃষ্ণ। পূর্বোক্ত দাসী দিশার পুত্র।

[101] যজ্ঞে নিবেদিত পায়সান্ন।

[102] ক্ষত্রিয় পরিষদ, ব্রাহ্মণ পরিষদ, গৃহপতি পরিষদ এবং শ্রমণ পরিষদ।

[103] ইহা নাগিতের গোত্র।

[104] ইহা বুদ্ধের উপস্থায়ক পদপ্রাপ্ত হইয়াছিলেন, কিন্তু বার্ধক্য উপনীত হইলে তিনি বৌদ্ধসংঘ পরিত্যাগপূর্বক ক্ষত্রিয় কোরের মতাবলম্বী হন। কঠোর নিয়মাবলীর পালন এবং দেহের অত্যধিক পীড়ন কোর কর্তৃক অনুসৃত মার্গ।

[105] ইহাও গোত্র নাম।

[106] যাঁহারা ওপপাতিক অর্থাৎ পিতামাতার সংযোগ ব্যতীত উৎপন্ন স্বর্গে তাঁহাদের উৎপত্তি হয় এবং এস্থানেই তাঁহারা নির্বাণ প্রাপ্ত হন।

[107] রন্ধন-পাত্রবিশেষ।

[108] মল্লিকা : কোশলরাজ প্রসেনজিতের অন্যতমা মহিষী।

[109] বিশ্রামাগার।

[110] তুদি নামক স্থানের অধিবাসী। ওইস্থান শ্রাবস্তীর নিকটে স্থিত। উহা এক্ষণে নেপাল রাজ্যের অন্তর্গত।

[111] অকৃতদার।