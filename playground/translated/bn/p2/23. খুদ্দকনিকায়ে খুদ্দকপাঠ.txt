খুদ্দকনিকায়ে খুদ্দকপাঠ

খুদ্দকপাঠ

অনুবাদক : ভদন্ত সম্বোধি ভিক্ষু

১. ত্রিশরণ
আমি বুদ্ধের শরণ গ্রহণ করছি।

ধর্মের শরণ গ্রহণ করছি।

সংঘের শরণ গ্রহণ করছি।

দ্বিতীয়বার, আমি বুদ্ধের শরণ গ্রহণ করছি।

ধর্মের শরণ গ্রহণ করছি।

সংঘের শরণ গ্রহণ করছি।

তৃতীয়বার, আমি বুদ্ধের শরণ গ্রহণ করছি।

ধর্মের শরণ গ্রহণ করছি।

সংঘের শরণ গ্রহণ করছি।

শরণত্রয় সমাপ্ত।


 

২. দশবিধ শিক্ষাপদ
১. প্রাণিহত্যা থেকে বিরত থাকব, এই শিক্ষাপদ গ্রহণ করছি।

২. অদত্তগ্রহণ বা চুরি থেকে বিরত থাকব, এই শিক্ষাপদ গ্রহণ করছি।

৩. অব্রহ্মচর্য থেকে বিরত থাকব, এই শিক্ষাপদ গ্রহণ করছি।

৪. মিথ্যাবাক্য থেকে বিরত থাকব, এই শিক্ষাপদ গ্রহণ করছি।

৫. সুরাপান অর্থাৎ মদ, গাজা, হেরোইন, ফেনসিডিল বিবিধ প্রকার নেশাজাতীয় দ্রব্য সেবন থেকে বিরত থাকব, এই শিক্ষাপদ গ্রহণ করছি।

৬. বিকালভোজন থেকে বিরত থাকব, এই শিক্ষাপদ গ্রহণ করছি।

৭. নাচ-গান-বাদ্য বা কৌতুকাবহ দৃশ্য দর্শন থেকে বিরত থাকব, এই শিক্ষাপদ গ্রহণ করছি।

৮. বিভূষণের (নিজেকে সাজানোর জন্য) মাল্য-সুগন্ধী দ্রব্য ধারণ-অলংকারগ্রহণ থেকে বিরত থাকব, এই শিক্ষাপদ গ্রহণ করছি।

৯. উচ্চশয্যা-মহাশয্যা থেকে বিরত থাকব, এই শিক্ষাপদ গ্রহণ করছি।

১০. সোনা-রুপা বা টাকা-পয়সা গ্রহণ থেকে বিরত থাকব, এই শিক্ষাপদ গ্রহণ করছি।

দশবিধ শিক্ষাপদ সমাপ্ত।


 

৩. বত্রিশ প্রকার অশুচির আকার
এই কায়ে বা দেহে আছে—

কেশ, (চুল) লোম, নখ, দাঁত, ত্বক (চামড়া),

মাংস, স্নায়ু (রক), অস্থি, অস্থিমজ্জা, বৃক্ক (কিডনি),

হৃদয়, যকৃৎ (লিভার), ক্লোমা, প্লীহা, ফুস্‌ফুস্‌,

অন্ত্র, অন্ত্রগুণ, উদর (পাকস্থলী), করীষ (পায়খানা), মাথার মগজ,

পিত্ত, শ্লেষ্মা, পূঁষ, রক্ত, স্বেদ, মেদ,

অশ্রু, বসা, থুথু, শিকনি, লসিকা, মূত্র।

বত্রিশ প্রকার অশুচি সমাপ্ত।


 

৪. কুমার-প্রশ্ন
১. এক নাম কী? “জীব জগতের সকল সত্ত্ব আহার দ্বারা জীবন ধারণ করে।”

২. দুই নাম কী? “নাম ও রূপ।”

৩. তিন নাম কী? “ তিন প্রকার বেদনা।”

৪. চার নাম কী? “চার প্রকার আর্যসত্য।”

৫. পাঁচ প্রকার নাম কী “পঞ্চোপদান স্কন্ধ।”

৬. ছয় প্রকার নাম কী? “ছয় আধ্যাত্মিক আয়তন।”

৭. সাত প্রকার নাম কী? “সাত বোধ্যঙ্গ।”

৮. আট প্রকার নাম কী? “আর্য অষ্টাঙ্গিক মার্গ।”

৯. নয় প্রকার নাম কী? “নয় প্রকার সত্ত্বাবাস”।

১০. দশবিধ নাম কী? “দশবিধ অঙ্গ দ্বারা বিভূষিত অর্হৎ।

কুমার প্রশ্ন সমাপ্ত।


 

৫. মঙ্গল সূত্র
দেবতা-মনুষ্যগণ বারো বছরব্যাপী চিন্তা করেও ইহ-পরকালে “কীসে প্রকৃত মঙ্গল হয়” তা জানতে পারেনি। সকল প্রকার পাপবিনাশক বুদ্ধদেশিত আটত্রিশ প্রকার মঙ্গল বিষয় দেব-মনুষ্যগণের হিতার্থে প্রকাশ করছি।

১. আমি এরূপ শুনেছি। একসময় ভগবান অনাথপিণ্ডিকের নির্মিত জেতবন বিহারে অবস্থান করছিলেন। অনন্তর এক জনৈক দেবতা রাতের শেষভাগে সমস্ত জেতবন চতুর্দিক আলোকিত করে যেখানে ভগবান তথায় উপস্থিত হলেন। উপস্থিত হয়ে ভগবানকে অভিবাদন (বন্দনা, নমস্কার) করে, একপার্শ্বে দাঁড়িয়েছিলেন। অতঃপর সেই দেবতা একপার্শ্বে স্থিত অবস্থায় ভগবানকে গাথায় মঙ্গল সম্পর্কে জিজ্ঞাসা করলেন :

২. বহু দেবতা-মানুষ মঙ্গল সম্পর্কে চিন্তা করেছিলেন। কিন্তু কীসে মঙ্গল হয়? সেটি নির্ধারণ করতে পারেনি। সেই আকাঙ্ক্ষিত সুখদায়ক উত্তম মঙ্গল আমাদেরকে ব্যাখ্যা করুন।

৩. মূর্খ (অজ্ঞানী) ব্যক্তির সেবা না করা, পণ্ডিত (জ্ঞানী) ব্যক্তির সেবা করা। পূজনীয় ব্যক্তির পূজা করা, ইহাই উত্তম মঙ্গল।

৪. ধর্মত জীবন যাপনে প্রতিরূপ (বৌদ্ধপ্রধান) দেশে বাস করা, পূর্ব (অতীত) পূর্ব জন্মে সম্পাদিত পুণ্যের ফলে প্রভাবান্বিত থাকা ও নিজেকে সম্যক পথে নিয়োজিত রাখা, ইহাই উত্তম মঙ্গল।

৫. বহু সত্য বিষয়ক গভীর জ্ঞান লাভ করা, বিবিধ শিল্প শিক্ষা করা ও বিনয়ে সুশিক্ষিত হওয়া। সুভাষিত (কর্ণসুখকর) বাক্য ভাষণ করা, ইহাই উত্তম মঙ্গল।

৬. মাতাপিতার সেবা, স্ত্রীপুত্রের ভরণপোষণ (রক্ষণাবেক্ষণ) অনাকুল (নিষ্পাপ, প্রশান্ত, শৃঙ্খল) কর্ম (জীবিকা) নির্বাহ করা, ইহাই উত্তম মঙ্গল।

৭. দান, ধর্ম আচরণ ও জ্ঞাতিদের বিবিধ কার্যে সাহায্য সহযোগিতা করা, অনবদ্য (নির্দোষ, পরিশুদ্ধ) কর্ম সম্পাদন করা, ইহাই উত্তম মঙ্গল।

৮. বিবিধ প্রকার পাপ কার্যে অনাসক্তি নিবৃত্তি (বিরাগ), মদ্য, নেশাজাতীয় দ্রব্যাদিতে সংযমতা (বিরত) থাকা, অপ্রমাদের সাথে পুণ্যকর্ম সম্পাদন করা, ইহাই উত্তম মঙ্গল।

৯. গৌরবনীয় (শ্রদ্ধাসম্পন্ন) ব্যক্তির গৌরব (শ্রদ্ধা) প্রদর্শন করা, তাঁদের প্রতি নম্রতা (ভদ্রতা) পোষণ করা, সন্তুষ্টি ও কৃতজ্ঞতা প্রকাশ করা। যথা সময়ে ধর্মশ্রবণ করা, ইহাই উত্তম মঙ্গল।

১০. ক্ষমাশীল হওয়া, প্রীতিপূর্ণ ভিক্ষু-শ্রমণদের দর্শন লাভ করা, যথাসময়ে (যেকোনো উপযুক্ত সময়ে) ধর্মালোচনা করা, ইহাই উত্তম মঙ্গল।

১১. তপশ্চর্যা (ভাবনা) করা, ব্রহ্মচর্য (শীল প্রতিপালন ও ভাবনাদিতে) নিজেকে নিয়োজিত থেকে চতুরার্যসত্যকে প্রত্যক্ষরূপে দর্শন করা এবং নির্বাণ সাক্ষাৎ করা, ইহাই উত্তম মঙ্গল।

১২. আট লোকধর্মের প্রতি চিত্তকে অবিচলিত রাখা। শোকহীন, নিষ্পাপ, পবিত্র ও নির্বিঘ্নে (নিরাপদে) থাকা, ইহাই উত্তম মঙ্গল।

১৩. যাঁরা এই সকল মঙ্গল কর্ম সম্পাদন করে, তাঁরাই সর্বত্রই অপরাজিত (জয়ী) হন। তাঁরা সর্বত্রই স্বস্তির সাথে নির্বিঘ্নে (নিরাপদে) থাকেন। ইহাই তাঁদের (দেব-মনুষ্যগণের) মঙ্গল কর্ম সম্পাদন করাই উত্তম মঙ্গল।

মঙ্গল সূত্র সমাপ্ত।


 

৬. রতন সূত্র
লক্ষ-কোটি চক্রবালবাসী দেবগণ যাঁর আদেশ প্রতিপালন করেন এবং যে পরিত্রাণ পাঠ করে বৈশালী নগরে রোগ, অমনুষ্য ও দুর্ভিক্ষ ত্রিবিধ ভয় উপদ্রব অতীব দ্রুত দূরীভূত হয়েছিল। সেই পরিত্রাণ (রতনং) সূত্র পাঠ করছি।

১. ভূমিবাসী (পৃথিবীবাসী) ও আকাশবাসী যেই সমস্ত সত্ত্ব (প্রাণী) এখানে উপস্থিত হয়েছ। সকলে প্রসন্ন (প্রফুল্লচিত্তে) আনন্দিত হও। অতঃপর বিনয়ের (ভদ্রতার) সাথে আমার ভাষিত বাক্য শ্রবণ কর।

২. তদ্ধেতু (এই কারণে) হে দেবতাগণ, সকলে মনোযোগ সহকারে শ্রবণ কর। মনুষ্যগণের প্রতি মৈত্রীভাবাপন্ন হয়ে তাদের হিত চিন্তা কর। দিবা-রাত্রি তোমাদের উদ্দেশ্যে পুণ্য দান করছে। তদ্ধেতু তোমরাও তাদের প্রতি (মৈত্রীপরায়ণ হয়ে) অপ্রমত্তভাবে তাদেরকে রক্ষা কর।

৩. ইহলোকে বা পরলোকে অথবা স্বর্গ-ব্রহ্মলোকে যে সমস্ত মূল্যবান রত্ন (সম্পদ) রয়েছে। তার কোনোটাই তথাগত (বুদ্ধের) রত্নের সমান নহে। এই সত্যবাক্যের দ্বারা তোমাদের সুখণ্ডসমৃদ্ধি (মঙ্গল) হোক।

৪. সমাহিত শাক্যমুনি বুদ্ধ (লোভ-দ্বেষ-মোহ) ক্ষয় করে, বিরাগ, অমৃতপদ ও পণীত (শ্রেষ্ঠ) নির্বাণ ধর্ম লাভ করেছেন। সেই ধর্মরত্নের তুলনায় অন্য কোনো শ্রেষ্ঠ রত্ন (সম্পদ) নেই। এই সত্যবাক্যের দ্বারা তোমাদের মঙ্গল হোক।

৫. বুদ্ধশ্রেষ্ঠ যে শুচি (পরিশুদ্ধ) সমাধির প্রশংসা করেছেন, বিশেষত কার্যারম্ভের সাথে সাথে সেই সমাধির ফল পাওয়া যায়। তার সমান তুলনা অন্য কোনো সমাধি নাই। ধর্মরত্নের শ্রেষ্ঠতা প্রতিপ্রাদক এই সত্যবাক্যের দ্বারা তোমাদের মঙ্গল হোক।

৬. যেই অষ্টবিধ আর্যপুদ্গলকে বুদ্ধাদি সৎপুরুষগণ দ্বারা প্রশংসিত। তাঁরা মার্গস্থ-ফলস্থ ভেদে চার যুগ্ম। সেই সুগতের শ্রাবকগণ দক্ষিণার (দান পাওয়ার) যোগ্য। এই শ্রাবকগণকে দান দিলে মহাফল (মহাপুণ্য) হয়। এই সংঘরত্নই শ্রেষ্ঠ রত্ন। এই সত্যবাক্যের দ্বারা তোমাদের মঙ্গল হোক।

৭. যাঁরা গৌতম বুদ্ধের শাসনে মানসিকভাবে দৃঢ়বীর্যে কামনারহিত স্থির চিত্তে অবস্থান করেন। এরা অনায়াসে অমৃত অবগাহন করে লব্ধ নির্বাণসুখ উপভোগ করছেন। এই সংঘরত্নই শ্রেষ্ঠ রত্ন। এই সত্য বাক্যের দ্বারা তোমাদের মঙ্গল হোক।

৮. যেমন পৃথিবীতে (ভূমিতে) ইন্দ্রখীল (নগরদ্বারস্থ সুদৃঢ় খুঁটি) সুদৃঢ়ভাবে প্রোথিত হলে, চারদিকের বায়ু দ্বারা কম্পিত করতে পারে না। ঠিক তদ্রূপ যিনি চারি আর্যসত্য সত্যকে সম্যকভাবে দর্শন করেছেন। সেই সৎপুরুষকেও আমি ইন্দ্রখীল তুল্য বলি। এই সংঘরত্নই শ্রেষ্ঠ রত্ন। এই সত্যবাক্যের দ্বারা তোমাদের মঙ্গল হোক।

৯. গম্ভীর প্রজ্ঞাবান ভগবান বুদ্ধের দ্বারা সুদেশিত, যে বা যাঁরা চারি আর্যসত্য বোধগম্য হয়েছেন, তিনি প্রমাদ বহুল হলেও সংসারে আটবারের অধিক জন্মগ্রহণ করেন না। এই সংঘরত্নই শ্রেষ্ঠ রত্ন। এই সত্যবাক্যের দ্বারা তোমাদের মঙ্গল হোক।

১০-১১. দর্শনসম্পদ (স্রোতাপত্তি লাভের সঙ্গে সঙ্গে) সৎকায়দৃষ্টি, বিচিকিৎসা (বুদ্ধ ধর্মের প্রতি সন্দেহ) শীলব্রত পরামর্শ (মিথ্যাদৃষ্টিমূলক কর্ম) এই ত্রিবিধ অকুশল ধর্ম পরিত্যাগ হয়। চার অপায় (তির্যক, প্রেত, অসুর ও নিরয়) হতে বিমুক্ত হন এবং ছয় প্রকার গুরুতর মহাপাপ সম্পাদন করতে অসমর্থ হন। এই সংঘরত্নই শ্রেষ্ঠ রত্ন। এই সত্য বাক্যের দ্বারা তোমাদের মঙ্গল হোক।

১২. স্রোতাপত্তিলাভী কিঞ্চিৎ (সামান্য) পরিমাণও কায়, বাক্য ও মনের দ্বারা পাপকর্ম সম্পাদন করেন না। কোনো কারণে পাপকর্ম করলেও তা গোপন করেন না। এই সংঘরত্নই শ্রেষ্ঠ রত্ন। এই সত্যবাক্যের দ্বারা তোমাদের মঙ্গল হোক।

১৩. যেমন গ্রীষ্মঋতুর প্রথম মাসে বনের বৃক্ষ-লতাদি পত্র-পল্লবে সুশোভিত হয়। ঠিক তদ্রূপ (শীল, সমাধি ও প্রজ্ঞারূপ) পুষ্পে শোভিত ও নির্বাণদায়ী শ্রেষ্ঠ ধর্ম বুদ্ধ জগতের কল্যাণে প্রচার করেছেন। ইহাই বুদ্ধরত্নের শ্রেষ্ঠতা। এই সত্যবাক্যের দ্বারা তোমাদের মঙ্গল হোক।

১৪. বর (শ্রেষ্ঠ) বরজ্ঞ (নির্বাণজ্ঞ) বরদ (বিমুক্তি-সুখদাতা, নির্বাণদাতা) বরাহর (শ্রেষ্ঠ মার্গের লব্ধকারী) বুদ্ধ অনুত্তর (সর্বশ্রেষ্ঠ) ধর্ম প্রচার করেছেন। ইহাই বুদ্ধরত্নের শ্রেষ্ঠতা। এই সত্য বাক্যের দ্বারা তোমাদের মঙ্গল হোক।

১৫. যাঁদের পুরাতন কর্ম ক্ষয় হয়েছে, ভবিষ্যতে নতুন কর্ম উৎপত্তির সম্ভাবনা নেই। সেই কর্ম বীজ ক্ষয়প্রাপ্ত অবৃদ্ধি কর্মপরায়ণ জ্ঞানীগণ নির্বাপিত প্রদীপতুল্য নির্বাণ প্রাপ্ত হন। ইহাই সংঘরত্নের শ্রেষ্ঠতা। এই সত্যবাক্যের দ্বারা তোমাদের মঙ্গল হোক।

(অনন্তর দেবরাজ ইন্দ্র বললেন :)

১৬. আকাশবাসী ও ভূমিবাসী যে সকল দেবতা এখানে সমাবেত হয়েছ, এস সকলে সম্মিলিত (একত্রিত) হয়ে দেব-মনুষ্যর পূজিত তথাগত বুদ্ধকে নমস্কার (বন্দনা) করি। এই বন্দনার ফলে সকলের মঙ্গল হোক।

১৭. আকাশবাসী ও ভূমিবাসী যে সকল দেবতা এখানে সমাবেত হয়েছ, এস সকলে সম্মিলিত (একত্রিত) হয়ে দেব-মনুষ্যের পূজিত ধর্মকে নমস্কার (বন্দনা) করি। এই বন্দনার ফলে সকলের মঙ্গল হোক।

১৮. আকাশবাসী ও ভূমিবাসী যে সকল দেবতা এখানে সমাবেত হয়েছ, এস সকলে সম্মিলিত (একত্রিত) হয়ে দেব-মনুষ্যর পূজিত সংঘকে নমস্কার (বন্দনা) করি। এই বন্দনার ফলে সকলের মঙ্গল হোক।

রত্ন সূত্র সমাপ্ত।


 

৭. তিরোকুড্ড সূত্র
১. প্রেতযোনীতে জন্মধারণকারী মৃত জ্ঞাতিগণ নিজের বাড়িতে এসে, প্রাচীরের দেওয়ালের ধারে, বাড়ির কোনায়, চৌরাস্তার মাথায় অথবা দরজার নিকট দাঁড়িয়ে থাকে।

২. প্রভূত (প্রচুর) অন্ন-পানীয় ও খাদ্যভোজ্য থাকা সত্ত্বেও সত্ত্বগণের পাপকর্ম বিপাক প্রত্যয় হেতু জ্ঞাতিগণ তাদের (মৃত জ্ঞাতিদের) স্মরণ করে না।

৩. মনুষ্যলোকে যারা অনুকম্পাকারী জ্ঞাতিগণ প্রেতাত্মাগণের প্রতি পারলোকিক হিতার্থে সময়ে শুচি (পবিত্র) উত্তম পরিভোগের উপযুক্ত অন্ন (ভোজন), পানীয় দান করে। এই দানময় পুণ্য লাভ করে আমাদের জ্ঞাতিগণ সুখী হোক।

৪. যে সকল জ্ঞাতিপ্রেতগণ সেখানে উপস্থিত হয়ে তারা প্রচুর অন্ন-পানীয় লাভ করে, (দানজনিত পুণ্য) বিনীতভাবে (শ্রদ্ধাচিত্তে) অনুমোদন করে।

৫. যাদের কারণে এই পুণ্য লাভ করলাম। তারা (জীবিত) জ্ঞাতিগণ দীর্ঘজীবী হোক। আমাদের পূজা করা হলো, দায়কের দানও নিষ্ফল হয় না।

৬. প্রেতলোকে জীবিকোপার্জনের জন্য কৃষি কর্ম নেই, গো (গরু) পালন নেই, তাদৃশ ব্যবসা-বাণিজ্য নেই, হিরণ্য (স্বর্ণের) ক্রয়-বিক্রয়ও নেই। কালগত প্রেতগণ মনুষ্যলোক থেকে প্রদত্ত পুণ্যর প্রভাবে জীবিকা নির্বাহ করে।

৭. উচ্চস্থান হতে পতিত জল দ্বারা যেমন নিম্নদিকে প্রবাহিত হয়। ঠিক তেমনি এখান হতে প্রদত্ত পুণ্যরাশি প্রেতগণের উদ্দেশ্য উৎপন্ন হয়।

৮. যেমন ছোট ছোট নদীসমূহের জল প্রবাহিত হয়ে মহাসাগরকে পরিপূর্ণ করে, ঠিক তেমনি এখান হতে প্রদত্ত পুণ্যরাশি প্রেতগণের উদ্দেশ্যে উৎপন্ন হয়।

৯. মনুষ্যলোকে থাকা অবস্থায় তারা আমার কত উপকার করেছিল। আমাকে কত কিছু দিয়েছিল, তারা আমার জ্ঞাতি, মিত্র ও সখা ছিল। তাদের পূর্বকৃত উপকারের কথা স্মরণ করে প্রেতগণের উদ্দেশ্যে অন্ন-বস্ত্রাদি দান দেওয়া উচিত।

১০. মৃত জ্ঞাতির জন্য রোদন, শোক ও পরিতাপ প্রেতদের কোনো উপকারে আসে না। তাদের (প্রেতদের) অবস্থা পূর্ববৎ (আগের মতো) থাকে।

১১. এই যে দান দক্ষিণা দেয়া হয়, তা সংঘের মধ্যে সুপ্রতিষ্ঠিত হলে, তা মৃত প্রেতের দীর্ঘকাল হিত-সুখ সাধন করবে। ইহা তৎক্ষণাৎ তাদের নিকট (প্রেতলোকে) উৎপন্ন হয়।

১২. এই দায়ময় পুণ্যকর্ম দ্বারা জ্ঞাতি ধর্ম পালন করা হলো। জ্ঞাতিপ্রেতগণের উত্তমরূপেও পূজা করা হলো। আর ভিক্ষুসংঘকে বল প্রদান করা হলো। সাথে দাতারাও প্রচুর পুণ্যের অধিকারী হলো।

তিরোকুড্ড সূত্র সমাপ্ত।


 

৮. নিধিকণ্ড সূত্র
১. ভবিষ্যতে কোনো এক সময়ে প্রয়োজনে কার্য উপস্থিত হলে, এই ধন আমার উপকারে আসবে। এরূপ মনে করে মনুষ্য মাটি খনন করতে করতে নিম্নে জল উঠে এই রকম গভীর গর্তে ধন (সম্পত্তি) পুতে রাখে।

২. রাজার দৌরাত্ম্য (উৎপীড়ন, নির্যাতন), চুরের উপদ্রব, ঋণমুক্তি, দুর্ভিক্ষ কিংবা অন্য কোনো বিপদ-আপদ হতে রক্ষা পাব। এরূপ চিন্তা করে, নিজের জন্য গভীর গর্তে ধন পুতে রাখে।

৩. এরূপে জলস্পর্শী গভীর গর্তে ওই গুপ্ত ধন সুনিহিত রাখা সত্ত্বেও সবসময় তার এটি উপকারে আসে না।

৪-৫. তদ্ধেতু এই গুপ্তধন স্থানও পরিবর্তন হতে পারে; সংজ্ঞা (চিহ্নিত) স্থানটির বিস্মৃত (ভুলে যাওয়া) হতে পারে; নাগ অথবা যক্ষগণ হরণ (নিয়ে) যেতে পারে; অপ্রিয় কোনো লোক বা উত্তরাধিকারী নিজের অজান্তে তুলে নিয়ে যেতে পারে। যখন পুণ্য ক্ষয় হয়, তখন সবকিছু বিনাশ বা ধ্বংস প্রাপ্ত হয়।

৬-৭. যেকোনো স্ত্রী আর পুরুষ লোকের দান, শীল, সংযম ও দমনের দ্বারা চৈত্যাদি নির্মাণ, সংঘের সেবা, পুদ্গল, মাতাপিতার ও জ্যেষ্ঠ ভাই-বোনের সেবা, সম্মান ও ভরণপোষণে যে পুণ্য কর্ম করা হয়। ইহাই সেই গুপ্তনিধির মতো সুরক্ষিত হয়।

৮. প্রকৃতপক্ষে এই গুপ্ত ধন সুনিহিত (সুরক্ষিত), অজেয় ও অনুগামী (নিজ দেহের ছায়ার ন্যায় অনুগামী) বলে কথিত হয়। পার্থিব জীবনের ধনসম্পত্তি পরিত্যাগ করে, শুধুমাত্র এই পুণ্যকর্ম নিয়ে পরলোকে গমন করতে হয় ।

৯. এই অসাধারণ (অতুলনীয়) পুণ্যনিধি অপরের কোনো অধিকার নেই। চোরেরা এই নিধি (ধন) চুরি করে নিতে পারে না। যেই পুণ্যনিধি (সম্পদ) মনুষ্যের সাথে সাথে অনুগমন করে, সেজন্য পণ্ডিতগণ এমন পুণ্য সঞ্চয় করেন।

১০. এই পুণ্যনিধি (সম্পদ) দেব-মনুষ্যর সকল কামনা পরিপূরণ করে। যা যা ইচ্ছা বা আকাঙ্ক্ষা করে সমস্ত এ পুণ্যনিধির মাধ্যমে লাভ করে।

১১. সুন্দর বর্ণ, সুমধুর কণ্ঠস্বর, সুন্দর দেহসৌষ্ঠব, সুন্দর রূপ ও আধিপ্রত্যয় (প্রভাব-প্রতিপত্তি) সম্পন্ন পরিবার সবকিছু এই পুণ্যনিধির মাধ্যমে লাভ করে।

১২. প্রাদেশিক রাজা, চক্রবর্তীর প্রিয় সুখ ও স্বর্গের দিব্য দেবেন্দ্র রাজার সুখ, সবকিছু এই পুণ্যনিধির মাধ্যমে লাভ করা যায়।

১৩. মনুষ্যলোকের মনুষ্যসম্পত্তি, দেবলোকের দিব্য আনন্দদায়ক সম্পত্তি এবং নির্বাণসম্পত্তি। সবকিছুই এই পুণ্যনিধির মাধ্যমে লাভ করা যায়।

১৪. বুদ্ধাদি পরম কল্যাণমিত্র সম্পদ লাভ করে, সমাধিতে একাগ্রতাবস্থায় বিদ্যা, বিমুত্তিতে চিত্তের বশীভাব হয়। সবকিছু এই পুণ্যনিধির মাধ্যমে লাভ করা যায়।

১৫. চারি প্রতিসম্ভিদা (বিশ্লেষণাত্মক জ্ঞান), আট বিমোক্ষ, শ্রাবক পারমী, প্রত্যেক বুদ্ধ ও সম্যকসম্বুদ্ধ সবকিছু এই পুণ্যনিধির মাধ্যমে লাভ করা যায়।

১৬. এরূপ এই পুণ্যসম্পদগুলি অলৌকিক শক্তিসম্পন্ন, তদ্ধেতু ধীর ও পণ্ডিত ব্যক্তিগণ পুণ্যকর্মের প্রশংসা করে, তাই পুণ্য কার্য সম্পাদন করেন।

নিধিকণ্ড সূত্র সমাপ্ত।


 

৯. মৈত্রী সুত্র
যে পরিত্রাণের প্রভাবে যক্ষেরা ভীষণ রূপ ধারণ করে ভয় দেখাতে পারে না। যেই মৈত্রী পরিত্রাণ দিন-রাত নিরলসভাবে ও একাগ্র চিত্তে পুনঃপুন ভাবনা বা পাঠ করলে সুনিদ্রা হয় আর নিদ্রিত অবস্থায় কোনো পাপ বা খারাপ স্বপ্ন দেখে না, সেই বিবিধ গুণযুক্ত পরিত্রাণ ভাষণ করছি।

১. শান্তপদ নির্বাণলাভী অর্থকুশল দ্বারা জ্ঞাতকারী ব্যক্তির করণীয় তা এরূপ, তিনি সমর্থ (সক্ষম), ঋজু (সরল ও মানসিক কুটিলতাহীন), অতীব সরল, অতীব বিনীত ভাষণকারী, কোমল স্বভাবসম্পন্ন ও অভিমানশূন্য হবেন।

২. তিনি যথালাভে সন্তুষ্ট (উৎকৃষ্ট ও নিকৃষ্ট চীবর, খাদ্য, ঔষধ ও আবাস লাভে যিনি তুষ্ট থাকেন), মিতাহারী, অল্পকৃত্য (বিবিধ কাজকমে, নিরর্থক আজেবাজে গল্প গুজবে, সঙ্গীদের সাথে সঙ্গপ্রিয়তা পরিত্যাগে শুধুমাত্র নিজের অষ্ট পরিষ্কারাদি নিয়ে শ্রমণ ধর্ম পালন করে), মিতব্যয়ী, শান্তেন্দ্রিয় (ইন্দ্রিয়সমূহ দমিত), প্রজ্ঞাবান, গম্ভীর (নিরহংকারী, চাঞ্চল্যহীন) ও গৃহীকুলে অনাসক্ত থাকেন।

৩. তিনি এমন কোনো ক্ষুদ্র পাপকর্ম করতে পারবে না, যা অপর বিজ্ঞগণ (পণ্ডিতগণ) কর্তৃক নিন্দা করতে পারে। কাজেই তাঁকে সব সময় কামনা করতে হয়, সকল প্রাণী সুখী হোক, আনন্দ ও শান্তি উপভোগ করুক।

৪-৫. যে-সমস্ত জীবন্ত (প্রাণী) ভয়ার্ত, নির্ভীক (ভয়হীন), দীর্ঘ (লম্বা), ছোট, বড়, মধ্যম, ক্ষুদ্রানুক্ষুদ্র, স্থূল, দৃশমান, অদৃশ্যমান, দূরে বা নিকটে (কাছে) বাস করে, যারা জন্মগ্রহণ করেছে বা জন্মগ্রহণ করবে, (অর্থাৎ সম্পূর্ণরূপে জগতে যত সত্ত্ব আছে) সেই সমস্ত প্রাণী সকলে সুখী হোক।

৬. কোনো কারণে পরস্পর (একে অপরকে) কিঞ্চিৎ (সামান্য পরিমাণও) অবজ্ঞা ও তুচ্ছতাচ্ছিল্য করবে না। হিংসা ও ক্রোধের বশবর্তী হয়ে, পরস্পরের প্রতি দুঃখ কামনা করিও না।

৭. মাতা যেমন স্বীয় একমাত্র পুত্রকে নিজ জীবনের বিনিময়ে রক্ষা করে, ঠিক তেমনি সকল প্রাণীর প্রতিও অপরিমাণভাবে মৈত্রীভাব পোষণ করবে।

৮. ঊর্ধ্বদিকে, অধোদিকে ও সর্বত্র আড়াআড়িভাবে (তির্যকভাবে) যে সকল জীব আছে, তারা সকলে বাধাহীন, অবৈরীহীন (শত্রুহীন) ও অপ্রতিদ্বন্দ্বী হোক। এরূপে সমস্ত জগতের প্রাণীর প্রতি মৈত্রীভাব পোষণ করবে।

৯. দাঁড়ান, বিচরণ (হাঁটা), উপবেশন (বসা), শয়নে যতক্ষণ পর্যন্ত নিদ্রা না আসে ততক্ষণ পর্যন্ত এই স্মৃতি অধিষ্ঠান করবে। এরূপ অবস্থানকে আর্যগণ ব্রহ্মবিহার বলেন।

১০. শীল প্রতি পালনকারী, সম্যকদৃষ্টিসম্পন্ন স্রোতাপন্ন আর্যশ্রাবক মিথ্যাদৃষ্টি পরিত্যাগ করে, কামের প্রতি ভোগ-লালসা দমন করে। পুনরায় গর্ভাশয়ে (মাতৃগর্ভে) জন্মগ্রহণ করে না। অর্থাৎ সেই আর্যপুদ্গল দেবলোক বা ব্রহ্মলোক থেকে আয়ুশেষে পরিনির্বাপিত হন।

করণীয় মৈত্রী সূত্র সমাপ্ত।

খুদ্দকনিকায়ে খুদ্দকপাঠ সমাপ্ত।

১. ত্রিশরণ

২. দশবিধ শিক্ষাপদ

৩. বত্রিশ প্রকার অশুচির আকার

৪. কুমার-প্রশ্ন

৫. মঙ্গল সূত্র

৬. রতন সূত্র

৭. তিরোকুড্ড সূত্র

৮. নিধিকণ্ড সূত্র

৯. মৈত্রী সুত্র