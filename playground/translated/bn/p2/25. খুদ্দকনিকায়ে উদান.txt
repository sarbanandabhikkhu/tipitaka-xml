
খুদ্দকনিকায়ে উদান

অনুবাদক : শ্রীমৎ জ্যোতিপাল ভিক্ষু

১. বোধি-বর্গ
১. প্রথম বোধি সূত্র
১. আমি এইরূপ শুনিয়াছি। একসময় ভগবান বুদ্ধত্ব লাভ করিয়া প্রথমত উরুবেলায় (মহাবালুকাস্তূপের উপরে) নৈরঞ্জনা নদীর তীরস্থিত বোধিবৃক্ষমূলে বাস করেন। তৎকালে তিনি বিমুক্তিসুখ ভোগ করিতে করিতে সপ্তাহকাল এক ধ্যানাসনে বসিয়া থাকেন। সেই সপ্তাহ গত হইলে ভগবান ধ্যান হইতে উঠিয়া রাত্রির প্রথম যামে পটিচ্চসমুপ্পাদে বা প্রতীত্যসমুৎপাদ ধর্মে প্রথম হইতে শেষ পর্যন্ত অনুলোম ভাবনাক্রমে সুন্দররূপে মনোনিবেশ করিলেন :

“যদি এই কারণটি থাকে তবে এই ফলটি হয়। এইটির সৃষ্টি হইলে এইটিও সৃষ্ট হয়; যথা : অবিদ্যার কারণে সংস্কার, সংস্কারের কারণে বিজ্ঞান, বিজ্ঞানের কারণে নামরূপ, নামরূপের কারণে ষড়ায়তন, ষড়ায়তনের কারণে স্পর্শ, স্পর্শের কারণে বেদনা, বেদনার কারণে তৃষ্ণা, তৃষ্ণার কারণে উপাদান, উপাদানের কারণে ভব, ভবের কারণে জন্ম, জন্মের কারণে জরা, মৃত্যু, শোক, বিলাপ, দুঃখ, দুশ্চিন্তা ও হা-হুতাশ উৎপন্ন হয়। এই প্রকারে সম্পূর্ণ দুঃখরাশি সৃষ্টি হইয়া থাকে।”

দুঃখ যে এইরূপেই উৎপন্ন হইয়া থাকে, ভগবান এই সত্যার্থ জানিয়া তৎকালে এই প্রীতিগাথা উচ্চারণ করিলেন :

শ্রদ্ধা আদি বোধিপক্ষীয় ধরম,

প্রকাশ্যে যখন হয় সমাগম,

ধ্যানী, বীর্যবান ব্রাহ্মণের হয়

সকল সংশয় তখন লয়—

এই দুঃখরাশি কোন হেতু আসে

যবে হয় সেই জ্ঞানের উদয়। প্রথম।


 

২. দ্বিতীয় বোধি সূত্র
২. উরুবেলা-নিদান :

তৎকালে ভগবান রাত্রির মধ্যম যামে পটিচ্চসমুপ্পাদে বা প্রতীত্যসমুৎপাদ ধর্মে শেষ হইতে প্রথম পর্যন্ত প্রতিলোম ভাবনাক্রমে সুন্দররূপে মনোনিবেশ করিলেন :

“যদি এই কারণ না থাকে তাহা হইলে এই ফল হয় না। ইহার নিরোধে ইহার নিরোধ হয়; যথা : অবিদ্যার নিরোধে সংস্কারের নিরোধ, সংস্কারের নিরোধে বিজ্ঞানের নিরোধ, বিজ্ঞানের নিরোধে নামরূপের নিরোধ, নামরূপের নিরোধে ষড়ায়তনের নিরোধ, ষড়ায়তনের নিরোধে স্পর্শের নিরোধ, স্পর্শের নিরোধে বেদনার নিরোধ, বেদনার নিরোধে তৃষ্ণার নিরোধ, তৃষ্ণার নিরোধে উপাদানের নিরোধ, উপাদানের নিরোধে ভবের নিরোধ, ভবের নিরোধে জন্মের নিরোধ, জন্মের নিরোধে জরা, মৃত্যু, শোক, বিলাপ, দুঃখ, দুশ্চিন্তা ও হা-হুতাশের নিরোধ হয়। এইরূপেই সম্পূর্ণ দুঃখরাশির নিরোধ হইয়া থাকে।”

এই সত্যার্থ জানিয়া ভগবান তৎকালে এই প্রীতিগাথা উচ্চারণ করিলেন :

শ্রদ্ধা আদি বোধিপক্ষীয় ধরম,

প্রকাশ্যে যখন হয় সমাগম,

ধ্যানী, বীর্যবান ব্রাহ্মণের হয়

সকল সংশয় তখন লয়—

দুঃখের কারণ কীসে ধ্বংস হয়

যবে হয় সেই জ্ঞানের উদয়। দ্বিতীয়।


 

৩. তৃতীয় বোধি সূত্র
৩. উরুবেলা-নিদান :

তখন ভগবান রাত্রির শেষ যামে প্রতীত্যসমুৎপাদ (পটিচ্চসমুপ্পাদ) ধর্মে সুন্দররূপে অনুলোম ও প্রতিলোম ভাবনানুক্রমে মনোনিবেশ করিলেন :

“যদি ইহা থাকে তবে ইহা হয়, ইহার উৎপত্তিতে ইহার উৎপত্তি হয়। যদি ইহা না থাকে তবে ইহাও হয় না, ইহার নিরোধে ইহারও নিরোধ হয়; যথা : অবিদ্যার কারণে সংস্কার, সংস্কারের কারণে বিজ্ঞান, বিজ্ঞানের কারণে নামরূপ, নামরূপের কারণে ষড়ায়তন, ষড়ায়তনের কারণে স্পর্শ, স্পর্শের কারণে বেদনা, বেদনার কারণে তৃষ্ণা, তৃষ্ণার কারণে উপাদান, উপাদানের কারণে ভব, ভবের কারণে জন্ম, জন্মের কারণে জরা, মৃত্যু, শোক, বিলাপ, দুঃখ, দুশ্চিন্তা ও হা-হুতাশের উৎপত্তি হয়। এইরূপেই এই সম্পূর্ণ দুঃখরাশির সমুদয় হইয়া থাকে।”

“অবিদ্যারই অশেষ বিরাগ ও নিরোধে সংস্কারের নিরোধ, সংস্কারের নিরোধে বিজ্ঞানের নিরোধ, বিজ্ঞানের নিরোধে নামরূপের নিরোধ, নামরূপের নিরোধে ষড়ায়তনের নিরোধ, ষড়ায়তনের নিরোধে স্পর্শের নিরোধ, স্পর্শের নিরোধে বেদনার নিরোধ, বেদনার নিরোধে তৃষ্ণার নিরোধ, তৃষ্ণার নিরোধে উপাদানের নিরোধ, উপাদানের নিরোধে ভবের নিরোধ, ভবের নিরোধে জন্মের নিরোধ, জন্মের নিরোধে জরা, মৃত্যু, শোক, বিলাপ, দুঃখ, দুশ্চিন্তা ও হা-হুতাশের নিরোধ হয়।”

এইরূপেই সেই সম্পূর্ণ দুঃখরাশি নিরুদ্ধ হইয়া যায়, এই সত্যার্থ জানিয়া ভগবান তৎকালে এই প্রীতিগাথা উচ্চারণ করিলেন :

শ্রদ্ধা আদি বোধিপক্ষীয় ধরম,

প্রকাশ্যে যখন হয় সমাগম,

ধ্যানী, বীর্যবান ব্রাহ্মণের হয়

ধরম সংগ্রামে তখন জয়—

তপন আকাশে যথা অবভাসে

বিনাশে মারের সৈন্যচয়। তৃতীয়।


 

৪. হুংহুঙ্ক সূত্র
৪. আমি এইরূপ শুনিয়াছি। একসময় ভগবান বুদ্ধত্ব লাভের পর প্রথম উরুবেলায় নৈরঞ্জনানদীর তীরে অজপাল-ন্যাগ্রোধমূলে বাস করেন। তৎকালে ভগবান বিমুক্তিসুখ অনুভব করিতে করিতে সপ্তাহকাল এক ধ্যানাসনে বসিয়া থাকেন।

অতঃপর সেই সপ্তাহ অতীত হইলে ভগবান সেই সমাধি হইতে উঠিলেন। তখন মান ও ক্রোধস্বভাবসম্পন্ন এক ব্রাহ্মণ ভগবানের নিকট আসিয়া সাদর সম্ভাষণ ও সদালাপ শেষ করিয়া একপার্শ্বে দাঁড়াইল। একপার্শ্বে দাঁড়াইয়া সেই ব্রাহ্মণ ভগবানকে জিজ্ঞাসা করিল, ‘হে গৌতম, ব্রাহ্মণের স্বরূপ কী? কোন কোন ধর্ম আচরণ করিলে ব্রাহ্মণ হওয়া যায়?

ভগবান উক্ত প্রশ্নের সম্পূর্ণ সত্যার্থ বিদিত হইয়া তৎকালে এই প্রীতিগাথা উচ্চারণ করিলেন :

ব্রাহ্মণ—যিনি বাহিত পাপ,

মান-ক্রোধহীন বিরাগী,

সংযতচিত্ত, নির্বাণগত,

বিদ্বেষ মোহ তেয়াগী;

ব্রহ্মচর্যবাস হয়েছে যাঁহার

পাপ বৃদ্ধি কোথা নাহি ভবে,

ধর্মত ব্রাহ্মণ বলিয়া তখন

কহিতে পারেন তিনি তবে। চতুর্থ।


 

৫. ব্রাহ্মণ সূত্র
৫. আমি এইরূপ শুনিয়াছি। একসময় ভগবান শ্রাবস্তীতে অনাথপিণ্ডিক শ্রেষ্ঠীনির্মিত জেতবন বিহারে বাস করেন। তৎকালে (একদিন) আয়ুষ্মান সারিপুত্র, মহামোদ্গল্লায়ন, মহাকাশ্যপ, মহাকোট্‌ঠিত, মহাকপ্পিন, মহাকচ্চায়ন, মহাচুন্দ, অনুর্বদ্ধ, রেবত, নন্দ ও আয়ুষ্মান আনন্দ ভগবানের নিকট আসিতেছিলেন। তাঁহাদিগকে দূর হইতেই আসিতে দেখিয়া ভগবান ভিক্ষুদিগকে বলিলেন :

‘ভিক্ষুগণ, ওই দেখ ব্রাহ্মণেরা আসিতেছে।’

ভগবান উহা বলিলে একজন ব্রাহ্মণ জাতীয় ভিক্ষু ভগবানকে বলিলেন :

‘ভন্তে, কিরূপে ব্রাহ্মণ হওয়া যায়? ব্রাহ্মণকরণ ধর্ম কী কী?’

ভগবান উক্ত প্রশ্নের এইরূপ সম্পূর্ণ সত্যার্থ অবগত হইয়া তৎকালে এই প্রীতিগাথা উচ্চারণ করিলেন :

বাহিত করিয়া পাপ

স্মৃতিযোগে করে বিচরণ,

ক্ষীণ-সংযোজন বুদ্ধ

তাহারাই লোকেতে ব্রাহ্মণ। পঞ্চম।


 

৬. মহাকাশ্যপ সূত্র
৬. আমি এইরূপ শুনিয়াছি। একসময় ভগবান রাজগৃহ নগরে কলন্দক-নিবাপে বেণুবন বিহারে বাস করিতেছিলেন। তৎকালে আয়ুষ্মান মহাকাশ্যপ পিপ্পলীগুহায় পীড়িতাবস্থায় অত্যন্ত দুঃখবেদনাগ্রস্ত ও বিষম ব্যাধিগ্রস্ত হইয়া বাস করিতেছিলেন। সেই রোগ হইতে মুক্তিলাভ করিলে তিনি রাজগৃহে ভিক্ষা করিতে মনস্থ করিলেন।

সেই সময় পাঁচশত দেবতা আয়ুষ্মান মহাকাশ্যপকে পিণ্ডদান করিবার ইচ্ছা প্রকাশ করিল; কিন্তু আয়ুষ্মান মহাকাশ্যপ সেই পাঁচশত দেবতার পিণ্ড না লইয়া পূর্বাহ্ন সময়ে চীবর পরিধানপূর্বক পাত্রচীবর লইয়া রাজগৃহে গরিব তাঁতিদিগের বস্তীতে ভিক্ষার্থে গমন করিলেন। ভগবান দিব্যচক্ষে দেখিলেন যে, আয়ুষ্মান মহাকাশ্যপ দরিদ্র তাঁতিদিগের বস্তিতে ভিক্ষার জন্য যাইতেছেন।

ভগবান তাঁহার ‘মধুর রস আস্বাদনের লালসাবিহীনতা’ ও ‘গরিবের প্রতি দয়া’, এই মাহাত্ম্যদ্বয় বিদিত হইয়া তৎকালে এই প্রীতিগাথা উচ্চারণ করিলেন :

অজ্ঞাত যে, অপর-পোষক, দান্তচিত্ত, প্রতিষ্ঠিত সারে,

ক্ষীণাসব উদ্গীরিত দ্বেষ, কহি আমি ব্রাহ্মণ তাহারে। ষষ্ঠ।


 

৭. অজকলাপক সূত্র
৭. আমি এইরূপ শুনিয়াছি। একসময় ভগবান পাবা গ্রামে অজকলাপক নামক চৈত্যে অজকলাপক যক্ষের ঘরে বাস করেন। তৎকালে ভগবান রাত্রির গভীর অন্ধকারে বিমুক্ত স্থানে বসিয়াছিলেন। তখন অল্প অল্প বৃষ্টি পড়িতেছিল। সেই সময় অজকলাপক যক্ষ ভগবানের ভয়, স্তব্ধতা ও রোমাঞ্চ উৎপাদনের ইচ্ছায় তাঁহার নিকটে উপস্থিত হইল এবং কাছে থাকিয়া তিনবার ‘অক্কুল-পক্কুল’ বলিয়া বিকট ধ্বনি করিল। সে বিকট পিশাচরূপ ধরিয়া ‘হে শ্রমণ, এই তোমার উপর পিশাচ পড়িল’ বলিয়া ভয় দেখাইতে লাগিল।

যক্ষের সেই বিকৃতির দ্বারা ভগবানের কেশাগ্র মাত্র টলাইতে পারিবে না, এই অর্থ বিদিত হইয়া ভগবান তৎকালে এই প্রীতিগাথা উচ্চারণ করিলেন :

ব্রাহ্মণ স্বধর্ম সবে যবে হয় পারগত

পিশাচ, পৈশাচী রব তদা হয় পরাহত। সপ্তম।

(‘অক্কুল-পক্কুল’—পিশাচের শব্দ)


 

৮. সঙ্গামজি সূত্র
৮. আমি এইরূপ শুনিয়াছি। একসময় ভগবান শ্রাবস্তী নগরে অনাথপিণ্ডিক শ্রেষ্ঠীনির্মিত জেতবন বিহারে বাস করিতেছিলেন। তৎকালে একদিন আয়ুষ্মান সঙ্গামজি ভগবানকে দেখিবার জন্য শ্রাবস্তীতে গমন করিলেন। তাঁহার পুরানা স্ত্রী (ভূতপূর্বা ভার্যা) স্বামী শ্রাবস্তীতে আসিয়াছেন শুনিয়া ছেলেসহ জেতবনে আসিল।

যখন আয়ুষ্মান সঙ্গামজি কোনো এক বৃক্ষমূলে দিবাবিহারে বসিয়াছিলেন, সেই সময় তাঁহার পুরানা স্ত্রী তাঁহার নিকট উপস্থিত হইয়া বলিল :

‘হে শ্রমণ, আমার পুত্র এখন শিশু, আমাকে পালন কর।’ আয়ুষ্মান সঙ্গামজি উহা শুনিলেন কিন্তু নীরব রহিলেন। পুনরায় আয়ুষ্মান সঙ্গামজির পুরানা স্ত্রী তাঁহাকে বলিল, ‘হে শ্রমণ, আমার পুত্র এখন শিশু, আমাকে পালন কর।’ দ্বিতীয়বারেও আয়ুষ্মান সঙ্গামজি নীরব রহিলেন। আবার আয়ুষ্মান সঙ্গামজির পুরানা স্ত্রী তাঁহাকে বলিল, ‘হে শ্রমণ, আমার পুত্র এখন শিশু, আমাকে পালন কর’। তৃতীয়বারেও আয়ুষ্মান সঙ্গামজি নীরব রহিলেন।

অতঃপর আয়ুষ্মান সঙ্গামজির পুরানা স্ত্রী ছেলেটিকে তাঁহার সম্মুখে ফেলিয়া ‘হে শ্রমণ, এইটি তোমার ছেলে, ইহাকে পোষণ কর’ বলিয়া চলিয়া গেল।

কিন্তু, আয়ুষ্মান সঙ্গামজি ছেলেটিকে ফিরিয়াও দেখিলেন না, কোনো কথাও বলিলেন না। আয়ুষ্মান সঙ্গামজির পুরানা স্ত্রী চলিয়া যাইতে যাইতে তিনি কীরূপ করিতেছেন তাহা জানিবার জন্য পশ্চাৎ ফিরিয়া দেখিতে লাগিল। যখন সে দেখিল যে তিনি ছেলেটির দিকে ফিরিয়াও চাহিতেছেন না, কোনো কথাও কহিতেছেন না। তখন সে ‘এই শ্রমণ আর পুত্রও চায় না’ ভাবিয়া পুনরায় গমনপথ হইতে ফিরিয়া আসিয়া ছেলেটিকে লইয়া চলিয়া গেল।

ভগবান মনুষ্যচক্ষুর অতীত বিশুদ্ধ দিব্যচক্ষুর দ্বারা আয়ুষ্মান সঙ্গামজির পুরানা স্ত্রীকে এইভাবে অপদস্থ হইতে দেখিয়া এবং আয়ুষ্মান সঙ্গামজি যে স্ত্রী-পুত্রের প্রতি তৃষ্ণাহীন, তাহা অবগত হইয়া তৎকালে এই প্রীতিগাথা উচ্চারণ করিলেন :

আসিলে আনন্দ নাহি

গতে নহে শোকাতুর মন,

সঙ্গমুক্ত সঙ্গামজি—

কহি আমি তাঁহারে ব্রাহ্মণ। অষ্টম।


 

৯. জটিল সূত্র
৯. আমি এইরূপ শুনিয়াছি। একসময় ভগবান গয়াতীর্থে গয়াশীর্ষ নামক পাষাণের উপর বাস করিতেছিলেন। তৎকালে অনেকজন জটাধারী তাপস হেমন্ত-রাত্রে মাঘ মাসের শেষ চারি দিনে ও ফাল্গুন মাসের প্রথম চারি দিনে, গয়ানদীতে ও গয়াপুকুরে একবার ডুবে আবার ওঠে, কেহ ডুবে কেহ ওঠে, কেহ জলসেচন করে, কেহ-বা অগ্নিপরিচর্যা করে। ওই আট দিন মধ্যদেশে হিমপাত হইত। এত শীত হইলেও তাহাদের ওইরূপ করিবার কারণ তাহাদের বিশ্বাস তদ্রূপ অধিক শীতে স্নান করিলে শুদ্ধি লাভ হয়।

ভগবান দিব্যচক্ষে উহা দেখিলেন এবং জলে স্নান করিলে শুদ্ধি হয় বলিয়া যে বিশ্বাস উহা কুমার্গ, উহাতে শুদ্ধি লাভ হয় না, আর্য অষ্টাঙ্গিক মার্গ এবং প্রতীত্যসমুৎপাদ ধর্মে জ্ঞানই শুদ্ধির উপায়-ভগবান উহা যথাযথ বুঝিয়াছেন, তাহা সম্পূর্ণ অবগত হইয়া তৎকালে এই প্রীতিগাথা উচ্চারণ করিলেন :

যদিও অনেক বার—স্নান করে জলে কোনো জন,

তথাপি সে উদকেতে—শুচি নাহি হয় তার মন;

সত্য আর ধর্ম যাঁর আছে, তিনি শুচি তিনিই ব্রাহ্মণ। নবম।


 

১০. বাহিয় সূত্র
১০. আমি এইরূপ শুনিয়াছি। একসময় ভগবান শ্রাবস্তী নগরে অনাথপিণ্ডিক শ্রেষ্ঠীনির্মিত জেতবন বিহারে বাস করিতেছিলেন। তৎকালে বাহিয় দারুচীরিয় নামে এক তাপস সমুদ্রতীরে সুপ্পারক নামক স্থানে বাস করিতেছিলেন। তিনি তথায় বহুলোকের গৌরব-সৎকার, পূজা-সম্মান ও সেবা-শুশ্রূষা লাভ করিতেছিলেন; এবং যথেষ্ট চীবর, পিণ্ডপাত, শয়নাসন ও ওষুধ-পথ্যাদি পাইতেছিলেন। তৎকালে একদিন বাহিয় দারুচীরিয় নির্জনে বসিয়া ধ্যান করিবার সময় মনে মনে এইরূপ ভাবিতে লাগিলেন : ‘লোকে যদি কোনো অর্হৎ বা অর্হত্ত্বমার্গলাভী ব্যক্তি থাকেন, আমি তাঁহাদেরই একজন।’

তখন বাহিয় দারুচীরিয়ের প্রতি অনুকম্পকারী, হিতৈষী পুরনো জ্ঞাতি-দেবতা চিত্তের দ্বারা তাঁহার চিত্তবিতর্ক জানিয়া তাঁহার নিকটে আসিয়া বলিলেন, ‘হে বাহিয়, তুমি অর্হৎও নও এবং অর্হত্ত্বমার্গলাভীও নও। তোমার এমন উপায়ও (প্রতিপদা বা মার্গ) নাই যে, তুমি অর্হৎ হইতে পার কিংবা অর্হত্ত্বমার্গলাভী হইতে পার।’

তাহা শুনিয়া বাহিয় দারুচীরিয় দেবতাকে জিজ্ঞাসা করিলেন, ‘হে দেবতে, তবে এমন কে আছেন যিনি অর্হৎ বা অর্হত্ত্বমার্গলাভী?’

দেবতা : ‘হে বাহিয়, উত্তর জনপদে শ্রাবস্তী নামে এক নগর আছে, তথায় ভগবান অর্হৎ সম্যকসম্বুদ্ধ এখন বাস করিতেছেন। হে বাহিয়, সেই ভগবানই অর্হৎ এবং অর্হত্ত্ব লাভের জন্যই তাঁহার ধর্মদেশনা।’

এইরূপে বাহিয় দারুচীরিয় ওই দেবতার কথায় সংবেগপ্রাপ্ত হইয়া সেইদিনই সুপ্পারক হইতে শ্রাবস্তীর দিকে যাত্রা করিলেন। সর্বত্র কেবল এক রাত্রি থাকিয়া শ্রাবস্তী নগরে অনাথপিণ্ডিক শ্রেষ্ঠীর জেতবন বিহারে যথায় ভগবান বিহার করেন, তথায় উপস্থিত হইলেন। তৎকালে অনেকজন ভিক্ষু বাহিরে চঙ্ক্রমণ (পায়চারি) করিতেছিলেন। তখন বাহিয় দারুচীরিয় সেই ভিক্ষুগণের নিকট উপস্থিত হইয়া তাঁহাদিগকে বলিলেন :

‘ভন্তে, এখন ভগবান অর্হৎ সম্যকসম্বুদ্ধ কোথায় বাস করিতেছেন? আমি সেই ভগবান অর্হৎ সম্যকসম্বুদ্ধকে দেখিতে ইচ্ছা করি।’

ভিক্ষুগণ বলিলেন, ‘হে বাহিয়, ভগবান পিণ্ডচারণের জন্যে গ্রামে প্রবেশ করিয়াছেন।’

উহা শুনিয়া বাহিয় দারুচীরিয় তাড়াতাড়ি জেতবন হইতে বাহির হইয়া শ্রাবস্তীতে প্রবেশ করিলেন এবং দেখিলেন, প্রশান্ত বদন সেই ভগবান, লোকের প্রসন্নতা উৎপাদন করিতে করিতে মহাপথে চলিয়াছেন, শান্ত তাঁহার মন, শান্ত ও সংযত তাঁহার ইন্দ্রিয়, তিনি শম ও দমগুণে উত্তমরূপে বিভূষিত, তাঁহার চিত্ত সুরক্ষিত, তিনি সংযতেন্দ্রিয় ও সর্বপ্রকার পাপ হইতে বিমুক্ত দেখিয়া যেখানে ভগবান তথায় উপস্থিত হইলেন। উপস্থিত হইয়া ভগবানের শ্রীচরণে শির স্থাপনপূর্বক বলিলেন :

‘ভন্তে ভগবান, আমাকে ধর্মদেশনা করুন; হে সুগত, আমাকে ধর্মদেশনা করুন; যাহাতে আমার দীর্ঘকাল ধরিয়া হিতসুখ সাধিত হয়।’ বাহিয় এইরূপ কহিলে ভগবান বলিলেন, ‘বাহিয়, পিণ্ডচারণের জন্য গ্রামে প্রবেশ করিয়াছি, এখন অসময়।’

দ্বিতীয়বার বাহিয় দারুচীরিয় ভগবানের নিকট প্রার্থনা করিলেন, ‘ভন্তে, ভগবানের জীবনান্তরায় হয় বা আমার জীবনান্তরায় হয়, উহা জানা দুষ্কর। হে ভগবান, আমাকে ধর্মদেশনা করুন; হে সুগত, আমাকে ধর্মদেশনা করুন।’ এইরূপ তিনবার প্রার্থনা করিলেন।

তখন ভগবান বলিলেন, ‘হে বাহিয়, তাহা হইলে এইরূপ শিক্ষা করিবে : দৃষ্টে দৃষ্ট মাত্র, শ্রুতে শ্রুত মাত্র, অনুমিতে অনুমিত মাত্র ও বিজ্ঞাতে বিজ্ঞাত মাত্র থাকিবে।’ অর্থাৎ হে বাহিয়, তুমি বিষয় দেখিলে দেখিতে পার, শুনিলে শুনিতে পার এবং অবশিষ্ট দ্বারে অনুমান করিলে করিতে পার, কিন্তু তাহাতে আসক্ত হইও না। ‘হে বাহিয়, যখন তোমার দৃষ্টে দৃষ্ট মাত্র, শ্রুতে শ্রুত মাত্র, অনুমিতে অনুমিত মাত্র ও বিজ্ঞাতে বিজ্ঞাত মাত্র থাকিবে, তাহা হইলে তুমি তাহাদের দ্বারা কষ্ট পাইবে না। যখন তুমি তাহাদের দ্বারা ক্লিষ্ট হইবে না, তখন তোমার মন সেখানে থাকিবে না। যখন তোমার মন সেখানে থাকিবে না, তখন তুমি ইহলোকেও নও, পরলোকেও নও এবং ইহ-পর উভয়ের মধ্যে নও, ইহাই দুঃখের অন্ত।’

ওই সংক্ষিপ্ত ধর্মদেশনা শুনিয়াই বাহিয় দারুচীরিয়ের চিত্ত আসবমুক্ত হইল।

তখন এই সংক্ষিপ্ত দেশনায় ভগবান বাহিয় দারুচীরিয়কে উপদেশ দিয়া সেই স্থান হইতে প্রস্থান করিলেন। ভগবানের গমনের অল্পক্ষণ পরেই একটি বৎসতরী [তরুণবৎসা] গাভি বাহিয় দারুচীরিয়কে শৃঙ্গাঘাতে মারিয়া ফেলিল। অনন্তর ভগবান শ্রাবস্তীতে পিণ্ডচারণ করিয়া ভোজনান্তে ফিরিয়া বহু ভিক্ষু সমভিব্যাহারে নগর হইতে নিষ্ক্রান্ত হইয়া বাহিয় দারুচীরিয়কে মৃত অবস্থায়

দেখিলেন। দেখিয়া ভিক্ষুদিগকে আহ্বান করিয়া বলিলেন, ‘হে ভিক্ষুগণ, বাহিয় দারুচীরিয়ের শরীর লইয়া মঞ্চে করিয়া দগ্ধ কর এবং স্তূপ নির্মাণ কর। হে ভিক্ষুগণ, তোমাদের সব্রহ্মচারী মৃত। ‘হ্যাঁ ভন্তে’ বলিয়া সেই ভিক্ষুগণ ভগবানের বাক্যে স্বীকৃত হইয়া, বাহিয় দারুচীরিয়ের শরীর মঞ্চে করিয়া বাহির করিলেন এবং দগ্ধ করিয়া স্তূপ নির্মাণ করিলেন। তৎপর ভগবানের নিকট উপস্থিত হইয়া তাঁহাকে অভিবাদন করিলেন, অভিবাদন করিয়া তাঁহারা একপ্রান্তে উপবেশন করিলেন। একপ্রান্তে উপবেশন করিয়া সেই ভিক্ষুগণ ভগবানকে বলিলেন, ‘ভন্তে, বাহিয় দারুচীরিয়ের শরীর দাহ করা হইয়াছে; তাঁহার জন্য স্তূপও নির্মাণ করা হইয়াছে। তাঁহার কী গতি হইয়াছে? পরলোকে তিনি কোথায় উৎপন্ন হইয়াছেন?’

‘হে ভিক্ষুগণ, বাহিয় দারুচীরিয় পণ্ডিত ধর্মানুধর্ম প্রতিপন্ন হইয়াছিল, আমাকেও ধর্মদেশনার জন্য কষ্ট প্রদান করে নাই। হে ভিক্ষুগণ, বাহিয় দারুচীরিয় পরিনির্বাণপ্রাপ্ত হইয়াছে।’ অতঃপর ভগবান সেই সময় এই অর্থ বিদিত হইয়া এই প্রীতিগাথা উচ্চারণ করিলেন :

মৃত্তিকা, সলিল, অনল, অনিল, নাহিক যাহার মাঝে,

শুভ্র গ্রহতারা, শতরশ্মি ধারা, সেথায় নাহিক রাজে;

না করে চন্দ্রমা কৌমুদী প্রকাশ, আঁধার তথায় নাই,

মৌনেতে যখন, সুমুনি ব্রাহ্মণ, আপনি জানেন তাই;

তখন তাঁহার, রূপারূপে আর, মানস নিবদ্ধ নয়,

সুখ-দুঃখ আদি, বেদনা হইতে, হৃদয় বিমুক্ত হয়। দশম।

(এই উদান ভগবান কর্তৃক কথিত হইয়াছে এবং আমা কর্তৃক শ্রুত হইয়াছে।)

বোধি বর্গ প্রথম সমাপ্ত।

স্মারক-গাথা

তিনটি বোধি, হুংহুঙ্ক, ব্রাহ্মণ ও কাশ্যপসহ,

অজকপালক, সঙ্গামজি, জটিল ও বাহিয় দশম।


 

২. মুচলিন্দ বর্গ
১. মুচলিন্দ সূত্র
১১. আমি এইরূপ শুনিয়াছি। একসময় ভগবান বুদ্ধত্ব লাভ করিয়া প্রথমত উরুবেলায় নৈরঞ্জনা নদীতীরে মুচলিন্দ নামক বৃক্ষমূলে বাস করেন। তৎকালে তিনি বিমুক্তিসুখ অনুভব করিতে করিতে সপ্তাহকাল একাসনে বসিয়া থাকেন। সেই সময় অকালমেঘ উঠিয়া এক সপ্তাহ যাবৎ খুব বৃষ্টি হইয়াছিল এবং শীতল বাতাস বহিয়া দুর্দিন উৎপাদন করিয়াছিল। তখন মুচলিন্দ নাগরাজ স্বগৃহ হইতে বাহির হইয়া তাহার ভোগের দ্বারা ভগবানের শরীর সাতবার বেড়াইয়া তাঁহার শিরের উপর মহাফণা বিস্তার করিয়া দাঁড়াইয়াছিল যেন ভগবানকে শীত, গ্রীষ্ম, দংশ, মশক, বায়ু ও উত্তাপ স্পর্শ করিতে না পারে।

অনন্তর সেই সপ্তাহ অতীত হইলে ভগবান সেই সমাধি হইতে উঠিলেন। তখন মেঘ চলিয়া গিয়াছে। মুচলিন্দ নাগরাজ ভগবানের শরীর ছাড়িয়া স্বীয় রূপ পরিত্যাগ করিয়া কুমাররূপ ধরিল। এবং ভগবানের সম্মুখে আসিয়া করজোড়ে দাঁড়াইয়া রহিল।

ভগবান তৎকালে বিবেকসুখের এই প্রকার সত্যার্থ অবগত হইয়া এই প্রীতিগাথা উচ্চারণ করিলেন :

বিবেক তুষ্টের সুখ শ্রুতির দর্শনে,

অনসূয়া সুখ লোকে দয়া প্রাণীগণে।

সংসারে বৈরাগ্যসুখ কাম অতিক্রম,

অস্মিমান পরিত্যাগ এ সুখ পরম। প্রথম।


 

২. রাজ সূত্র
১২. আমি এইরূপ শুনিয়াছি। একসময় ভগবান শ্রাবস্তী নগরে অনাথপিণ্ডিক শ্রেষ্ঠীনির্মিত জেতবন বিহারে বাস করিতেছিলেন। তৎকালে অনেকজন ভিক্ষু ভিক্ষা হইতে ফিরিয়া আসিয়া অতিথিশালায় বসিয়া এইরূপ কথাবার্তা বলিতে লাগিলেন : ‘বন্ধুগণ, বহু সৈন্যাধীশ্বর মগধরাজ বিম্বিসার ও কোশলরাজ প্রসেনজিৎ এই দুই রাজার মধ্যে কাহার ধনসম্পত্তি বেশি, কাহার ভোগসম্পত্তি বেশি, কাহার ধনভাণ্ডার মহৎ, কাহার রাজ্য ও বলবাহন বেশি, কাহার ঋদ্ধিশক্তি বেশি এবং কাহার প্রভাব বেশি?’ তাঁহাদের মধ্যে উক্ত প্রকারের কথা হইতেছিল, এমন সময় ভগবান সন্ধ্যাকালীন ধ্যান হইতে উঠিয়া অতিথিশালার দিকে গমন করিলেন। (ভগবান বুদ্ধের জীবিতাবস্থায় প্রায় সর্বত্র বুদ্ধাসন পাতা থাকিত) এবং অতিথিশালায় যেই বুদ্ধাসন পাতিয়া রাখা হইত উহাতে বসিলেন, বসিয়া ভগবান ভিক্ষুগণকে সম্বোধন করিয়া বলিলেন, ‘ভিক্ষুগণ, এখন একত্রে বসিয়া তোমরা কোন কথা বলিতেছ? তোমাদের মধ্যে কোন কথা অসমাপ্ত রহিল?’

“ভন্তে, আমরা ভিক্ষা হইতে ফিরিয়া আসিয়া অতিথিশালায় বসিলে আমাদের মধ্যে এইরূপ কথাবার্তা হইতেছিল : ‘বন্ধুগণ, বহু সৈন্যাধীশ্বর মগধরাজ বিম্বিসার বা কোশলরাজ প্রসেনজিৎ এই দুই রাজার মধ্যে কাহার ধনসম্পত্তি বেশি, কাহার ভোগসম্পত্তি বেশি, কাহার ধনভাণ্ডার মহৎ, কাহার রাজ্য ও বলবাহন বেশি, কাহার ঋদ্ধিশক্তি বেশি, কাহার প্রভাব বেশি?’ আমাদের মধ্যে এইরূপ কথাবার্তা হইতেছিল, এমন সময় ভগবান আসিলেন।”

‘হে ভিক্ষুগণ, তোমরা দুঃখ হইতে মুক্ত হইবার জন্য শ্রদ্ধার সহিত প্রব্রজ্জিত হইয়াছ। তোমাদের ন্যায় কুলপুত্রগণের গৃহ হইতে অনাগারে প্রব্রজ্জিত হইয়া গৃহীজনোচিত তিরচ্ছানকথা (তির্যগ্‌কথা) বলা অনুচিত।’

‘হে ভিক্ষুগণ, তোমরা একত্রিত হইলে তোমাদের দুইটি কর্তব্য, হয়ত ধর্মকথা কহিবে, না হয় আর্য বা শুদ্ধ পুরুষবৎ ধ্যানে মৌন থাকিবে।’

অতঃপর ভগবান সেই ভিক্ষুগণের কথোপকথন হইতে ধ্যানাদি সম্পত্তি অনেক গুণে শ্রেষ্ঠ, এই অর্থ সর্বতোভাবে অবগত হইয়া তৎকালে এই প্রীতিগাথা উচ্চারণ করিলেন :

সকল তৃষ্ণার ক্ষয়ে এত সুখ অনন্ত অপার,

কাম আর স্বর্গসুখ নহে ভবে ষোড়শাংশ তার। দ্বিতীয়।


 

৩. দণ্ড সূত্র
১৩. শ্রাবস্তী-নিদান :

তৎকালে অনেকজন ছেলে শ্রাবস্তী ও জেতবনের মধ্যবর্তী স্থানে লাঠির দ্বারা সাপ মারিতেছিল। ভগবান পূর্বাহ্ন সময়ে চীবর পরিধান করিয়া পাত্রচীবর গ্রহণপূর্বক শ্রাবস্তীতে পিণ্ডপাতে প্রবেশ করিলেন। তিনি দেখিলেন যে অনেকজন ছেলে উক্ত স্থানে লাঠির দ্বারা সাপ মারিতেছে।

ভগবান জীবহিংসার দোষ ও প্রাণীহত্যা হতে বিরতির গুণ চিন্তা করিয়া সর্বতোভাবে তদর্থ অবগত হইলেন এবং তৎকালে এই প্রীতিগাথা উচ্চারণ করিলেন :

সুখকামী এই জীবগণ, জীবগণে করিয়া প্রহার,

সুখ কেহ করিলে সন্ধান, হইবে না সুখ লাভ তার।

সুখকামী এই জীবগণ, জীবগণে না করি প্রহার,

সুখ কেহ করিলে সন্ধান, সুখ লাভ হইবে তাহার। তৃতীয়।


 

৪. সৎকার সূত্র
১৪. শ্রাবস্তী-নিদান :

ভক্তগণ তৎকালে ভগবানের খুব পূজা-সৎকার, গৌরব-সম্মান ও সেবা-শুশ্রূষা করিতেছিল। তাঁহাকে যথেষ্ট চীবর, পিণ্ডপাত, শয়নাসন ও ওষুধ-পথ্যাদি দান করিতেছিল। ভিক্ষুসংঘেরও খুব পূজা-সৎকার, গৌরব-সম্মান ও সেবা-শুশ্রূষা করিতেছিল এবং প্রচুর চীবর, পিণ্ডপাত, শয়নাসন ও ওষুধ-পথ্যাদি তাঁহাদিগকে দান করিতেছিল। অন্যতীর্থিয় পরিব্রাজকগণ পূজা-সৎকার, গৌরব-সম্মান ও সেবা-শুশ্রূষাহারা হইয়াছিল। তাহারা চীবর, পিণ্ডপাত, শয়নাসন ও ওষুধ-পথ্যাদি পাইতেছিল না। তখন তাহারা ভগবান ও ভিক্ষুসংঘের পূজা-সৎকার সহ্য করিতে না পারিয়া গ্রামে অথবা বনে ভিক্ষু দেখিলে অসভ্যজনোচিত কর্কশবাক্যে আক্রোশ, গালাগালি, হিংসা ও দুঃখ প্রদান করিতে লাগিল।

তৎকালে অনেকজন ভিক্ষু ভগবানের কাছে গিয়া অভিবাদনপূর্বক একপার্শ্বে বসিয়া বলিলেন :

‘ভন্তে ভগবান, আপনি এখন খুব পূজা-সৎকার, গৌরব-সম্মান ও সেবা-শুশ্রূষা পাইতেছেন; চীবর, পিণ্ডপাত, শয়নাসন ও ওষুধ-পথ্যাদিও যথেষ্ট লাভ করিতেছেন। ভিক্ষুসংঘও খুব পূজা-সৎকার, গৌরব-সম্মান ও সেবা-শুশ্রূষা পাইতেছেন; চীবর, পিণ্ডপাত, শয়নাসন ও ওষুধ-পথ্যাদিও যথেষ্ট লাভ করিতেছেন। অন্যতীর্থিয় পরিব্রাজকগণ পূজা-সৎকার, গৌরব-সম্মান ও সেবা-শুশ্রূষাসকল হারাইয়াছে। চীবর, পিণ্ডপাত, শয়নাসন ও ওষুধ-পথ্যাদিও পাইতেছে না। ভন্তে, অন্যতীর্থিয় পরিব্রাজকেরা ভগবানের ও ভিক্ষুসংঘের পূজা-সৎকার সহিতে না পারিয়া গ্রামে কিংবা বনে ভিক্ষু দেখিলে অসভ্যের ন্যায় কর্কশ বাক্যের দ্বারা আক্রোশ, গালাগালি, হিংসা ও দুঃখ প্রদান করিতে আরম্ভ করিয়াছে।

ঈর্ষাপ্রকৃতি তীর্থিয়দিগের এইরূপ দুরাচার বিদিত হইয়া ভগবান তৎকালে এই প্রীতিগাথা উচ্চারণ করিলেন :

গ্রামে কিংবা অরণ্যে সুখ-দুঃখ লভিয়া,

না ভাবিও স্বকৃত বা পরকৃত বলিয়া।

সুখ-দুঃখস্পর্শ-স্কন্ধের কারণে,

নিরুপধি জনে তাহা পরশিবে কেমনে? চতুর্থ।


 

৫. উপাসক সূত্র
১৫. শ্রাবস্তী-নিদান :

তৎকালে ইচ্ছানঙ্গল গ্রামের একজন উপাসক কোনো কার্য উপলক্ষে শ্রাবস্তীতে উপস্থিত হইয়াছিল। সে তথায় স্বীয় কর্তব্য শেষ করিয়া ভগবানের নিকট উপস্থিত হইল এবং তাঁহাকে বন্দনা করিয়া একপ্রান্তে বসিল। তখন ভগবান তাহাকে বলিলেন, ‘উপাসক, অনেক দিনের পর আসিলে যে?’ উপাসক বলিল, ‘ভন্তে, আমি বহুদিন হইতে ভগবানকে দর্শন করিবার জন্য ইচ্ছা পোষণ করিতেছিলাম; কিন্তু কোনো-না-কোনো কর্তব্যকর্মে নিয়োজিত থাকায় ভগবানকে দর্শন করিবার জন্য আসিতে পারি নাই।

দুর্লভ বুদ্ধ উৎপত্তিকালে দুর্লভ মনুষ্যজন্ম লাভ করিয়াও কামনাবহুলতার জন্য কামুকেরা বুদ্ধপূজা-ধর্মশ্রবণাদি পুণ্যকার্যের অবসর পায় না; কিন্তু নিষ্কাম ব্যক্তিরা নিত্যই ওই সকল সৎকার্যে সুযোগ পাইয়া থাকেন, এই অর্থ ভগবান সর্বতোভাবে অবগত হইয়া তৎকালে এই প্রীতিগাথা উচ্চারণ করিলেন :

কোনো বিষয়ের প্রতি তৃষ্ণা যাঁর নাহি ভব মাঝে-

একান্তই সুখী তিনি, বহুশ্রুত, কৃতকার্য কাজে।

তৃষ্ণাযুত লোক দেখ, একজন অপরের প্রতি,

হইয়া আসক্তচিত্ত দুঃখভোগ করিতেছে অতি। পঞ্চম।


 

৬. গর্ভিণী সূত্র
১৬. শ্রবস্তী-নিদান :

তৎকালে এক পরিব্রাজকের তরুণী ভার্যা গর্ভিণী হইয়াছিল। প্রসবের সময় আসন্ন হইলে সেই পরিব্রাজিকা পরিব্রাজককে বলিল, ‘হে ব্রাহ্মণ, তৈল লইয়া আস; যাহাতে আমার সন্তান প্রসব হইলে উপকার হইবে।’

এইরূপ বলিলে সেই পরিব্রাজক ওই পরিব্রাজিকাকে বলিল, ‘ভদ্রে, আমি তৈল কোথায় পাইব?’ পরিব্রাজিকা তথাপি পুনঃপুন তৈল আনিতে বলিল। তৎকালে কোশলরাজ প্রসেনজিৎ তাঁহার খাদ্যভাণ্ডার হইতে শ্রমণ-ব্রাহ্মণগণকে যথেচ্ছা ঘৃত ও তৈল পান করিতে দিতেন; কিন্তু লইয়া যাইতে দিতেন না। সেই পরিব্রাজক ভাবিল, ভাণ্ডারঘরে প্রচুর পরিমাণে তৈল পান করিল; কিন্তু গৃহে ফিরিয়া আসিয়া বমনও করিতে পারিল না, বিরেচনও [হজমও] করিতে পারিল না। সে তীব্র কঠোর ও বিষম দুঃখ পাইতে লাগিল। সে দুঃখে অধীর হইয়া এপাশ-ওপাশ, উলুট-পালুট করিতে [গড়াগড়ি দিতে] লাগিল। ভগবান পূর্বাহ্নে অর্ন্তবাস পরিধানপূর্বক পাত্রচীবর লইয়া শ্রাবস্তীতে ভিক্ষা করিবার সময় তাহার ওই দুর্দশা দেখিলেন।

কামুকের ভোজনে অজ্ঞতাহেতু দুঃখ হয়; কিন্তু নিষ্কামের হয় না-ভগবান এই অর্থ সম্পূর্ণ অবগত হইয়া তৎকালে এই প্রীতিগাথা উচ্চারণ করিলেন :

কোনো বিষয়ের প্রতি তৃষ্ণা নাই যাহাদের ভবে,

একান্তই সুখী তারা আর্যমার্গবেদজ্ঞান লভে।

তৃষ্ণাযুত লোক—দেখ একজন অপরের প্রতি,

হইয়া আসক্তচিত্ত, দুঃখভোগ করিতেছে অতি। ষষ্ঠ।


 

৭. একপুত্র সূত্র
১৭. শ্রাবস্তী-নিদান :

তৎকালে কোনো এক উপাসকের একমাত্র প্রিয়-মনোজ্ঞ পুত্র মৃত্যুমুখে পতিত হয়। তখন বহু উপাসক ভিজা কাপড়ে ভিজা চুলে দিন-দুপুরে ভগবানের নিকট উপস্থিত হইয়াছিল। তাহারা ভগবানকে বন্দনা করিয়া একপার্শ্বে বসিলে ভগবান তাহাদিগকে বলিলেন, ‘হে উপাসকগণ, তোমরা ভিজা কাপড়ে ভিজা চুলে দিন-দুপুরে কেন এখানে আসিয়াছ?’

তখন সেই উপাসক ভগবানকে বলিল, ভন্তে, আমার একমাত্র প্রিয়-মনোজ্ঞ পুত্রের মৃত্যু হইয়াছে। তাই আমরা ভিজা কাপড়ে ভিজা চুলে দিন-দুপুরে এখানে আসিয়াছি। প্রিয়বস্তুর প্রতি মনের যে টান তাহাই দুঃখ, কেননা সেই প্রিয়ের সহিত যখন বিচ্ছেদ হইতে হয়, তখন তাহা প্রাণে আর সহ্য হয় না; কিন্তু যাহারা সংসারে প্রিয়বস্তুর প্রতি আসক্তিবিহীন, তাহাদের প্রিয়বিচ্ছেদে দুঃখবোধ হয় না-তদর্থ ভগবান সর্বপ্রকারে বিদিত হইয়া তৎকালে এই প্রীতিগাথা উচ্চারণ করিলেন :

ক্ষণিক-মধুর মনোরমে গ্রথিত মানব-দেব বহু,

দুঃখিত নিহীন হয়ে তারা যেতেছে মরণ রাজবশে।

দিবস-রজনী স্মৃতিযোগে ত্যজিছে মধুর কাম যারা,

তাহারা দুস্তর যমভোগ, করিছে খনন দুঃখমূল। সপ্তম।


 

৮. সুপ্রবাসা সূত্র
১৮. আমি এইরূপ শুনিয়াছি। একসময় ভগবান কুণ্ডিকাতে কুণ্ডধান বনে বাস করিতেছিলেন। তৎকালে কোলিয়কন্যা সুপ্রবাসা সাত বৎসর গর্ভধারণ করিয়া, সপ্তাহ ধরিয়া যন্ত্রণায় অস্থির ছিল। সে তীব্র কঠোর দুঃসহ বেদনায় পীড়িতা হইয়া তিন প্রকারের বিতর্ক করিতে করিতে তাহা সহ্য করিতেছিল : ‘একান্তই সেই ভগবান সম্যকসম্বুদ্ধ যিনি এইরূপ দুঃখ পরিত্যাগের জন্য ধর্মদেশনা করেন। একান্তই সুপথগামী তাঁহার শিষ্য ভিক্ষুগণ যাঁহারা এইরূপ দুঃখ পরিত্যাগের জন্য যথাধর্ম আচরণ করিতেছেন। একান্তই সুখের সেই নির্বাণ, যাহাতে এইরূপ দুঃখ নাই।’

অনন্তর সুপ্রবাসা কোলিয়কন্যা স্বামীকে সম্বোধন করিয়া বলিল, ‘আর্যপুত্র, আপনি ভগবানের কাছে যাইয়া (আমার হইয়া) আমি বন্দনা করিতেছি বলিয়া অবনতশিরে ভগবানের পদে বন্দনা করুন। তিনি সুখে আছেন কি না, তাঁহার রোগাদি ভয় নাই কি না, সুস্থ শরীরে সুখে-স্বচ্ছন্দে কালযাপন করিতেছেন কি না, জিজ্ঞাসা করুন এবং বলুন : ‘ভন্তে, কোলিয়কন্যা সুপ্রবাসা সাত বৎসর ব্যাপিয়া গর্ভধারণ করিতেছে। সে এক সপ্তাহ পর্যন্ত যন্ত্রণায় অস্থির হইয়াছে। সে তীব্র কঠোর বিষম দুঃখে পীড়িতা হইয়া রত্নত্রয়ের গুণ বিতর্ক [চিন্তা] করিতে করিতে তাহা সহ্য করিতেছে... (পূর্ববৎ)।

‘আচ্ছা’ বলিয়া সেই কোলিয়পুত্র সুপ্রবাসা কোলিয়কন্যার কাছে স্বীকার করিয়া ভগবানের নিকট উপস্থিত হইল। তৎপর ভগবানকে বন্দনা করিয়া একপার্শ্বে বসিয়া বলিতে লাগিল, ভন্তে, সুপ্রবাসা কোলিয়কন্যা ভগবানের শ্রীচরণে অবনতশিরে বন্দনা করিতেছে। সে ভগবানের আরোগ্য, নির্ভয়তা ও সুখ-স্বচ্ছন্দতা জিজ্ঞাসা করিতেছে এবং বলিতেছে, ভন্তে, সুপ্রবাসা কোলিয়কন্যা সাত বৎসর গর্ভধারণ করিয়া সাত দিন যন্ত্রণায় অস্থির ছিল। এখন অত্যন্ত তীব্র কঠোর বিষম দুঃখে পীড়িতা হইয়া তিন প্রকারের বিতর্কের দ্বারা তাহা সহ্য করিতেছে, ‘একান্তই সেই ভগবান সম্যকসম্বুদ্ধ যিনি এইরূপ (গর্ভবেদনা) দুঃখ পরিত্যাগের জন্য ধর্মদেশনা করিতেছেন। একান্তই ভগবানের শিষ্য ভিক্ষুসংঘ সুপথগামী, যাঁহারা এইরূপ দুঃখ পরিত্যাগের জন্য যথাধর্ম আচরণ করিতেছে। সেই নির্বাণ একান্তই সুখময়, যাহাতে এই প্রকারের দুঃখ নাই।’

‘সুপ্রবাসা কোলিয়কন্যা সুখিনী, নিরোগিনী হইয়া নিরোগ পুত্র প্রসব করুক!’ বলিয়া আশীর্বাদ করিবামাত্র সে সুখিনী, নিরোগিনী হইয়া নিরোগ পুত্র প্রসব করিল।

‘সাধু ভন্তে’ বলিয়া সেই কোলিয়পুত্র ভগবানের আশীর্বাদ অভিনন্দন ও অনুমোদন করিয়া আসন হইতে উঠিয়া ভগবানকে অভিবাদনপূর্বক প্রদক্ষিণ করিয়া স্বীয় গৃহে ফিরিয়া আসিল।

কোলিয়পুত্র সুপ্রবাসা কোলিয়কন্যা নিরোগিনী হইয়া নিরোগ পুত্র প্রসব করিয়াছে দেখিয়া সে ভাবিল, অহো, কতই আশ্চর্য তথাগতের মহাঋদ্ধিমন্ততা ও মহাশক্তিমন্ততা! এমনকি সুপ্রবাসা কোলিয়কন্যা সুখিনী হউক! বলামাত্রই সুখিনী, নিরোগিনী হইয়া নিরোগ পুত্র প্রসব করিয়াছে।’ উহা ভাবিয়া সে সন্তুষ্ট, আনন্দিত ও প্রীতি-প্রফুল্লচিত্ত হইল। অনন্তর সুপ্রবাসা কোলিয়কন্যা স্বামীকে ডাকিয়া বলিল, ‘হে আর্যপুত্র, আপনি ভগবানের নিকট গমন করুন, যাইয়া আমার কথায় ভগবানের শ্রীচরণে বন্দনা করিবেন এবং বলিবেন, ভন্তে, সুপ্রবাসা কোলিয়কন্যা সাত বৎসর গর্ভধারণ করিয়া এক সপ্তাহ যন্ত্রণায় অস্থির ছিল। সে এখন সুখিনী, নিরোগিনী হইয়া নিরোগ পুত্র প্রসব করিয়াছে। সে সপ্তাহকাল বুদ্ধ প্রমুখ ভিক্ষুসংঘকে পিণ্ডদান করিতে চায়। ভন্তে ভগবান, ভিক্ষুসংঘের সহিত সুপ্রবাসা কোলিয়কন্যার সাত দিনের নিমন্ত্রণ গ্রহণ করুন।’ সে ‘বেশ ভালো’ বলিয়া স্বীকৃত হইয়া ভগবানের নিকট গমনপূর্বক বন্দনা করিল ও উপরে কথিত মতে ভগবানকে নিমন্ত্রণ করিল।

অপর একজন উপাসক সেই সময় বুদ্ধ প্রমুখ ভিক্ষুসংঘকে নিমন্ত্রণ করিয়াছিল। সেই উপাসকটি আয়ুষ্মান মহামোদ্গল্লায়নের দায়ক। ভগবান আয়ুষ্মান মহামোদ্গল্লায়নকে বলিলেন, হে মোদ্গল্লায়ন, সেই উপাসকের কাছে যাইয়া এইরূপ বলো : সুপ্রবাসা কোলিয়কন্যা সাত বৎসর গর্ভিতাবস্থায় থাকিয়া সাত দিন যন্ত্রণায় অস্থির হইয়াছিল। সে এখন সুখিনী, নিরোগিনী হইয়া নিরোগ পুত্র প্রসব করিয়াছে। তাহাকে বুদ্ধ প্রমুখ ভিক্ষুসংঘকে পিণ্ডদান করিবার সুযোগ প্রদান করা হউক। তোমার সেই উপাসক শেষে পিণ্ডদান করিবে। ‘হ্যাঁ ভন্তে’ বলিয়া আয়ুষ্মান মহামোদ্গল্লায়ন ভগবানকে প্রত্যুত্তর দিয়া সেই উপাসকের বাড়িতে গমন করিলেন; গিয়া উপাসককে বলিলেন, হে উপাসক, সুপ্রবাসা কোলিয়কন্যা সাত বৎসর গর্ভিনী থাকিয়া সপ্তাহকাল যন্ত্রণায় অস্থির ছিল। সে এখন সুখিনী, নিরোগিনী হইয়া নিরোগ পুত্র প্রসব করিয়া সপ্তাহকাল বুদ্ধ প্রমুখ ভিক্ষুসংঘকে পিণ্ডদান করিতে নিমন্ত্রণ করিয়াছে। তাহার সাত দিনের নিমন্ত্রণ গৃহীত হউক। তুমি শেষে পিণ্ডদান করিতে পারিবে। ‘যদি আর্য মহামোদ্গল্লায়ন আমার ভোগসম্পত্তি, জীবন ও শ্রদ্ধা, এই তিনটি বিষয়ের প্রতিভূ (জামিন) হন; তবে সুপ্রবাসা কোলিয়কন্যা এখন পিণ্ডদান করুক। আমি পিছে করিব। সেই তিনটি কী কী?

(১) আমার ভোগসম্পত্তির যেন কোনো অন্তরায় না হয়।

(২) আমার জীবনের যেন কোনো অন্তরায় না ঘটে।

(৩) আমার শ্রদ্ধা যেন হ্রাস না পায়।

‘হে উপাসক, আমি তোমার জীবন ও ভোগসম্পত্তির প্রতিভূ হইলাম। শ্রদ্ধার জন্য তুমিই দায়ী।’ ‘যদি ভন্তে মহামোদ্গল্লায়ন, আপনি সম্পত্তি ও জীবন এই দুইটি বিষয়ের জন্য দায়ী হন; তবে সুপ্রবাসা কোলিয়কন্যা সপ্তাহকাল পিণ্ডদান করুক। আমি পিছে করিব।

অতঃপর আয়ুষ্মান মহামোদ্গল্লায়ন উপাসকের সহিত এই কথা স্থির করিয়া ভগবানের নিকট আসিলেন এবং তাঁহাকে বলিলেন, ভন্তে, উপাসককে বলিয়াছি। সুপ্রবাসা সাত দিন পিণ্ডদান করুক। সেই উপাসক শেষে দিবে। নির্দিষ্ট দিনে সুপ্রবাসা কোলিয়কন্যা যাবৎ ‘আর না, আর না’ বলিয়া নিষেধ করিল না, তাবৎ স্বহস্তে বুদ্ধ প্রমুখ ভিক্ষুসংঘকে পরিবেশন ও পরিতুষ্ট করিল এবং ছেলের দ্বারা ভগবান ও ভিক্ষুসংঘকে বন্দনা করাইল।

আয়ুষ্মান সারিপুত্র ছেলেটিকে জিজ্ঞাসা করিলেন, ‘বৎস, তোমার গর্ভবাস সহ্য হইয়াছিল কি? তুমি গর্ভে সুখে যাপন করিতে পারিয়াছিলে কি? তোমার কোনো দুঃখ হয় নাই তো?’ ছেলে বলিল, ‘ভন্তে, আমার কীরূপে সহ্য হইবে! সাত বৎসর ধরিয়া আমার রক্তকুম্ভে বাস হইয়াছে।’

তখন সুপ্রবাসা কোলিয়কন্যা ‘আমার পুত্র ধর্মসেনাপতির সহিত আলাপ করিতেছে’ এই ভাবিয়া প্রীত ও হৃষ্ট-তুষ্ট হইল। ভগবান তাহাকে হৃষ্ট-তুষ্ট হইতে দেখিয়া জিজ্ঞাসা করিলেন, ‘সুপ্পবাসে, তুমি এইরূপ পুত্র আরও চাও কি?’ ‘ভন্তে ভগবান, আমি এইরূপ আরও সাত পুত্র চাই।’ পুত্রের কথা শুনিয়া সাত বৎসর সাত দিনের গর্ভবেদনাজনিত বিষম দুঃখ একদিনে পুত্রলোলতায় ভুলিয়া গেল।

এই লোলতাই তৃষ্ণা-যাহার দ্বারা দুঃখময় সংসারকেও প্রমত্ত ব্যক্তিরা জড়াইয়া ধরিতেছে, এই সত্যার্থ অবগত হইয়া ভগবান তৎকালে এই প্রীতিগাথা উচ্চারণ করিলেন :

অমধুর মধুর-রূপে-শত্রু মিত্র-রূপ ধরিয়া,

দুঃখ এসে সুখেরি বেশে মত্তজনে যায় দলিয়া। অষ্টম।


 

৯. বিশাখা সূত্র
১৯. আমি এইরূপ শুনিয়াছি। একসময় ভগবান শ্রাবস্তীনগরে বিশাখা মিগার-মাতাকর্তৃক নির্মিত পূর্বারাম প্রাসাদে বাস করিতেছিলেন। তৎকালে কোশলরাজ প্রসেনজিতের নিকট বিশাখা মিগারমাতার কোনো প্রয়োজন ছিল। কিন্তু কোশলরাজ প্রসেনজিৎ তাহা অভিপ্রেত সময়ে সম্পন্ন করছিলেন না।

অতঃপর একদিন বিশাখা মিগারমাতা দিন-দুপুরে ভগবানের নিকট গিয়া তাঁহাকে অভিবাদনপূর্বক একপার্শ্বে বসিল। ভগবান তাহাকে জিজ্ঞাসা করিলেন, ‘বিশাখে, তুমি এমন দিন-দুপুরে কোথা হইতে আসিতেছ?’ ‘ভন্তে, কোশলরাজ প্রসেনজিতের নিকট আমার এক প্রয়োজন ছিল। তাহা কোশলরাজ প্রসেনজিৎ ইচ্ছিত সময়ে সম্পন্ন করিতেছেন না।’

ভগবান তখন পরাধীনতার দোষ ও স্বাধীনতার গুণ অবগত হইয়া এই প্রীতিগাথা উচ্চারণ করিলেন :

সকল প্রকারে পর অধীনতা দুখ,

সকল প্রকারে স্বীয় স্বাধীনতা সুখ;

সাধারণে দুঃখভোগ করে বহুতর—

চারি যোগ অতিক্রম বড়ই দুষ্কর। নবম।


 

১০. ভদ্দিয় সূত্র
২০. আমি এইরূপ শুনিয়াছি। একসময় ভগবান অনুপ্রিয়ায় আম্রবনে বাস করিতেছিলেন। তৎকালে কালিগোধার পুত্র আয়ুষ্মান ভদ্দিয় অরণ্যে, বৃক্ষমূলে বা নির্জনগৃহে যাইয়া সর্বদা ‘অহো সুখ! অহো সুখ!’ বলিয়া আনন্দধ্বনি করিতেন।

বহু ভিক্ষু উহা শুনিয়া ভাবিতে লাগিলেন, বন্ধুগণ, কালিগোধার পুত্র আয়ুষ্মান ভদ্দিয় যে অনিচ্ছার সহিত ব্রহ্মচর্য আচরণ করিতেছেন তাহাতে আর কোনো সন্দেহ নাই। পূর্বে গৃহবাসকালে তিনি যে রাজ্যসুখ ভোগ করিয়াছিলেন, তাহা স্মরণ করিয়া অরণ্যে, বৃক্ষমূলে কিংবা শূন্যগৃহে প্রবেশপূর্বক ‘অহো সুখ! অহো সুখ!’ বলিয়া নিত্য আনন্দধ্বনি করিতেছেন।

অতঃপর অনেকজন ভিক্ষু ভগবানের নিকট গমনপূর্বক তাঁহাকে অভিবাদন করিয়া একপার্শ্বে বসিয়া নিবেদন করিলেন, ভন্তে, কালিগোধারপুত্র আয়ুষ্মান ভদ্দিয় অরণ্যে, বৃক্ষমূলে বা শূন্যগৃহে প্রবেশ করিয়া নিত্য ‘অহো সুখ! অহো সুখ!’ বলিয়া আনন্দধ্বনি করেন। ভন্তে, নিশ্চয়ই আয়ুষ্মান ভদ্দিয় অনিচ্ছার সহিত ব্রহ্মচর্য রক্ষা করিতেছেন, গৃহবাসকালে তিনি যে রাজ্যসুখ ভোগ করিয়াছিলেন তাহা স্মরণ করিয়া করিয়া অরণ্যে, বৃক্ষমূলে বা শূন্যগৃহে প্রবেশপূর্বক ‘অহো সুখ! অহো সুখ!’ বলিয়া নিত্য আনন্দধ্বনি করেন।

তখন ভগবান একজন ভিক্ষুকে বলিলেন, ‘ভিক্ষু, তুমি যাও ভদ্দিয় ভিক্ষুকে আমি ডাকিতেছি বলিয়া বলো।’ ‘আচ্ছা ভন্তে’ বলিয়া সেই ভিক্ষু ভগবানের নিকট প্রতিশ্রুত হইয়া ভদ্দিয় কালিগোধারপুত্রের কাছে গমন করিলেন; গিয়া তাঁহাকে বলিলেন, ‘বন্ধো, শাস্তা আপনাকে ডাকিতেছে।’

‘আচ্ছা বন্ধো, আসিতেছি’ বলিয়া কালিগোধারপুত্র আয়ুষ্মান ভদ্দিয় সেই ভিক্ষুকে প্রত্যুত্তর দিয়া শাস্তার নিকট গমনপূর্বক তাঁহাকে বন্দনা করিয়া একপার্শ্বে বসিলেন, একপার্শ্বে উপবিষ্ট ভদ্দিয়কে তখন ভগবান বলিলেন :

হে ভদ্দিয়, তুমি কি সত্যসত্যই অরণ্যে, বৃক্ষমূলে ও শূন্যগৃহে প্রবেশপূর্বক ‘অহো সুখ! অহো সুখ!’ বলিয়া আনন্দধ্বনি কর?’ ‘হ্যাঁ ভন্তে।’ ‘হে ভদ্দিয়, তুমি কোন লাভ দেখিয়া অরণ্যে, বৃক্ষমূলে বা শূন্যগৃহে প্রবেশপূর্বক ওইরূপ আনন্দধ্বনি কর?’ ‘ভন্তে, পূর্বে গৃহী অবস্থায় রাজত্ব করিবার সময় আমাকে রক্ষা করিবার জন্য অন্তঃপুরের ভিতরে ও বাহিরে, নগরের জনপদের ভিতরে ও বাহিরে সুন্দররূপে বন্দোবস্ত করা হইয়াছিল। ভন্তে, আমি তখন সেইভাবে রক্ষিত ও গোপিত হইয়া ভীত, উদ্বিগ্ন ও উৎশঙ্কিত হইয়া বিচরণ করিতাম। ভন্তে, এখন আমি অরণ্যে, বৃক্ষমূলে কিংবা শূন্যগৃহে প্রবেশ করিয়া একাকী অভীত, অনুদ্বিগ্ন, অনুৎশঙ্কিতভাবে বিহার করিতেছি। এখন আমি অনুৎত্রাসী, অনুৎসুক ও লোমহর্ষণ-বিরহিত হইয়াছি এবং পরদত্তবৃত্তির দ্বারা নির্লিপ্ত মৃগসদৃশ মুক্তমনে স্বাধীনভাবে বিহার করিতেছি। প্রভো, আমি এই লাভ দেখিয়া অরণ্যে, বৃক্ষমূলে কিংবা শূন্যগৃহে যাইয়া ‘অহো সুখ! অহো সুখ!’ বলিয়া আনন্দধ্বনি করিতেছি।

পৃথগ্‌জন ব্যক্তিরা যে সুখ ভোগ করিতে পারে না, ভদ্দিয় ভিক্ষু সেই বিবেকসুখ ভোগ করিয়া ‘অহো সুখ! অহো সুখ!’ বলিয়া আনন্দধ্বনি করিতেছে—ভগবান ইহা সর্বপ্রকারে বিদিত হইয়া তৎকালে এই প্রীতিগাথা উচ্চারণ করিয়াছিলেন :

অন্তর যার কোপবিহীন, ভবাভব যার হয়েছে ক্ষয়—

দেবগণও তার নাহি জানে মন, শোক নাহি যার নাহিক ভয়। দশম।

মুচলিন্দ বর্গ দ্বিতীয় সমাপ্ত।

স্মারক-গাথা

মুচলিন্দ, রাজ, দণ্ড, সৎকার ও উপাসক,

গর্ভিনী, একপুত্র, সুপ্রবাসা, বিশাখা ও ভদ্দিয়।


 

৩. নন্দবর্গ
১. কর্মবিপাকজ সূত্র
২১. আমি এইরূপ শুনিয়াছি। একসময় ভগবান শ্রাবস্তী নগরে অনাথপিণ্ডিক শ্রেষ্ঠীনির্মিত জেতবন বিহারে বাস করিতেছিলেন। তৎকালে একজন ভিক্ষু ভগবানের অনতিদূরে সোজা দেহে যোগাসনে বসিয়া পুরাতন কর্মের তীব্র কঠিন ও কটুবেদনা স্মৃতি ও জ্ঞানযোগে দুঃখিত না হইয়া সহ্য করিতেছিলেন। ভগবান সেই ভিক্ষুকে তাঁহার কাছে সেইভাবে বসিয়া থাকিতে দেখিলেন এবং ক্ষীণাসব ভিক্ষু অসহ্য রোগ-দুঃখে বৈদ্য তালাস আদি করেন না, সুখ-দুঃখাদি লোকধর্মে অবিচলিত থাকেন, এই অর্থ অবগত হইয়া ভগবান তৎকালে এই প্রীতিগাথা উচ্চারণ করিলেন :

নিরত যে ভিক্ষু সকল করম বরজনে,

সুরত যেজন পূর্বকৃত মল বিধুননে,

শূন্য মমকার, স্থির, নির্বিকার-জনসনে

নাহিক তাঁহার কোনো প্রয়োজন আলপনে। প্রথম।


 

২. নন্দ সূত্র
২২. শ্রাবস্তী-নিদান :

তৎকালে ভগবান বুদ্ধের ভ্রাতা মাসীমার পুত্র আয়ুষ্মান নন্দ অনেকজন ভিক্ষুকে বলিলেন, ‘বন্ধুগণ, আমি অনিচ্ছার সহিতই ব্রহ্মচর্য আচরণ করিতেছি, ব্রহ্মচর্য পালন করিতে পারিতেছি না। আমি (শীলাদি) শিক্ষা (ত্রয়) ত্যাগ করিয়া গৃহী হইব। উহা শুনিয়া একজন ভিক্ষু ভগবানের নিকট যাইয়া তাঁহাকে বন্দনা করিয়া একপার্শ্বে বসিয়া বলিলেন, ভন্তে, ভগবানের মাসতুত ভাই আয়ুষ্মান নন্দ ভিক্ষুদিগকে বলিতেছেন যে তিনি অনিচ্ছার সহিত ব্রহ্মচর্য আচরণ করিতেছেন, ব্রহ্মচর্য রক্ষা করিতে পারিতেছেন না, শিক্ষা ত্যাগ করিয়া গৃহী হইবেন। তখন ভগবান অন্য একজন ভিক্ষুকে বলিলেন, ভিক্ষু, তুমি যাও, নন্দ ভিক্ষুকে আমি ডাকিতেছি বলিয়া বলো। ‘আচ্ছা ভন্তে’ বলিয়া সেই ভিক্ষু ভগবানকে প্রতিশ্রুতি দিয়া আয়ুষ্মান নন্দের নিকট গমন করিলেন এবং তাঁহাকে বলিলেন, ‘বন্ধো, আসুন আপনাকে শাস্তা ডাকিতেছেন। ‘আচ্ছা বন্ধু’ বলিয়া আয়ুষ্মান নন্দ সেই ভিক্ষুকে প্রত্যুত্তর দিয়া ভগবানের কাছে উপস্থিত হইলেন এবং ভগবানকে অভিবাদন করিয়া একপার্শ্বে বসিলেন। তখন ভগবান তাঁহাকে জিজ্ঞাসা করিলেন, হে নন্দ, তুমি কি সত্যসত্যই ভিক্ষুগণকে এইরূপ বলিতেছ যে তুমি অনিচ্ছার সহিত ব্রহ্মচর্য আচরণ করিতেছ, ব্রহ্মচর্য পালন করিতে পারিতেছ না, শিক্ষা ত্যাগ করিয়া (ভিক্ষু হইতে) হীন স্থানীয় গৃহী হইবে? ‘হ্যাঁ ভন্তে।’ ‘হে নন্দ, তুমি কেন অনিচ্ছার সহিত ব্রহ্মচর্য আচরণ করিতেছ? কেনই-বা ব্রহ্মচর্য রক্ষা করিতে পারিতেছ না? কেন শিক্ষা ত্যাগ করিয়া গৃহী হইবে? ‘ভন্তে, শাক্যকুমারী জনপদকল্যাণী চুল আধা আঁচড়াইয়া আমি চলিয়া আসিবার সময় আমাকে অনুরোধ করিল, ‘হে আর্যপুত্র, মুহূর্তের মধ্যে ফিরিয়া আসিবেন।’ ভন্তে, আমি সেই কথা মনে করিয়া অনিচ্ছার সহিত ব্রহ্মচর্য আচরণ করিতেছি, ব্রহ্মচর্য রক্ষা করিতে পারিতেছি না। তাই শিক্ষা ত্যাগ করিয়া হীন গৃহীধর্ম অবলম্বন করিব।

নন্দের কথা শুনিয়া বলবান পুরুষ যেমনভাবে কুড়ান বাহু মেলে অথবা মেলা বাহু কুড়ায় এমনভাবে ভগবান নন্দের বাহু ধরিয়া জেতবন হইতে অন্তর্ধান হইয়া তাবতিংস [ত্রয়ত্রিংশ] স্বর্গে উপস্থিত হইলেন। কপোতের পায়ের ন্যায় রাঙাচরণা পাঁচশত অপ্সরা তখন দেবরাজ ইন্দ্রের সেবা করিতে আসিয়াছিল। তৎকালে ভগবান আয়ুষ্মান নন্দকে সম্বোধন করিয়া বলিলেন, ‘হে নন্দ, তুমি ওই কপোতের পদের ন্যায় পদবিশিষ্টা অপ্সরা সকল দেখিতেছ কি?’ ‘হ্যাঁ ভন্তে’ ‘হে নন্দ, শাক্যকুমারী জনপদকল্যাণী বেশি সুন্দরী, না এই কপোতচরণা অপ্সরা পাঁচশত বেশি সুন্দরী? ‘ভন্তে, এই অপ্সরাগণের তুলনায় জনপদকল্যাণী যেন নাক-কান কাটা একটি আধপোড়া বানরী, উহাদের কাছে সে নগণ্যা, তুলনায় অযোগ্যা, এমনকি কলাপ্রমাণ বা কলাংশপ্রমাণও (ষোল ভাগের একভাগও) সুন্দরী হইবে না। ইহারাই অধিকতর সুন্দরী দর্শনযোগ্যা এবং আনন্দদায়িনী।’

ভগবান : ‘হে নন্দ, প্রব্রজ্যায় তুমি বিশেষভাবে রমিত হও, রমিত হও। তুমি ওইরূপ পাঁচশত অপ্সরা পাইবার জন্য আমি জামিন রহিলাম।’

নন্দ : ভন্তে ভগবান, আপনি যদি আমার ওইরূপ পাঁচশত অপ্সরা লাভের জামিন হন, তবে আমি ভগবানের ব্রহ্মচর্যধর্মে বিশেষভাবে রমিত হইব।’

তৎপর ভগবান পুরুষের সংকুচিত বাহু প্রসারণের ন্যায় বা প্রসারিত বাহু সংকুচনের ন্যায় ভগবান নন্দের বাহুতে ধরিয়া তাবতিংস [ত্রয়ত্রিংশ] স্বর্গে অন্তর্ধান হইয়া জেতবনে উপস্থিত হইলেন। ভিক্ষুগণ শুনিলেন, ভগবানের মাসতুত ভ্রাতা আয়ুষ্মান নন্দ অপ্সরা লাভের জন্য ব্রহ্মচর্য পালন করিতেছেন। ভগবান নাকি ইহার জন্য পাঁচশত অপ্সরা লাভের জামিন হইয়াছেন। তারপর হইতে আয়ুষ্মান নন্দের বন্ধু ভিক্ষুগণ আয়ুষ্মান নন্দকে ভৃত্য ও উপক্রেতা বলিয়া ডাকিতে লাগিলেন। আয়ুষ্মান নন্দ নাকি চাকর, উপক্রেতা; তিনি অপ্সরা লাভের জন্য ব্রহ্মচর্যাচরণ করিতেছেন, তখন আয়ুষ্মান নন্দ বন্ধু ভিক্ষুগণের ভৃত্য ও উপক্রেতাবাদকে অত্যন্ত ঘৃণা করিয়া বিবেকস্থানে একাকী অপ্রমত্ত, উৎসাহশীল, সমাধিস্থ ও নির্বাণগতচিত্ত হইয়া বাস করিতে করিতে অচিরে সেই ব্রহ্মচর্যের অবসানভূত অর্হত্ত্ব স্বীয় অভিজ্ঞা দ্বারা লাভ করিয়াছিলেন, যাহার জন্য কুলপুত্রগণ গৃহ হইতে অনাগারে প্রব্রজ্জিত হন। তাঁহার কর্তব্য শেষ হইল এবং এই লোকে আর আসিবেন না বলিয়া জানিলেন, অর্থাৎ আয়ুষ্মান নন্দ একজন অর্হৎ হইলেন।

সেই রাত্রির শেষ ভাগে কোনো এক দেবতা জেতবন আলোকিত করিয়া ভগবানের নিকট আসিলেন; এবং ভগবানকে অভিবাদন করিয়া একপার্শ্বে দাঁড়াইলেন। দাঁড়াইয়া সেই দেবতা ভগবানকে বলিলেন, ভন্তে, ভগবানের মাসীমার পুত্র আয়ুষ্মান নন্দ ইহলোকেই আসক্তিক্ষয় করিয়া অনাস্রব চিত্তবিমুক্তি ও প্রজ্ঞাবিমুক্তি স্বয়ং অভিজ্ঞাবলে লাভ করিয়া বিহার করিতেছেন। ভগবানও (দিব্যজ্ঞানে) জানিতে পারিলেন যে নন্দ ইহলোকেই আসবক্ষয়হেতু অনাসব চিত্তবিমুক্তি, প্রজ্ঞাবিমুক্তি স্বয়ং অভিজ্ঞাদ্বারা লাভ করিয়া বিহার করিতেছে।

অনন্তর আয়ুষ্মান নন্দ সেই রাত্রি গত হইলে ভগবানের নিকট আসিয়া তাঁহাকে অভিবাদনপূর্বক বলিলেন, ‘ভন্তে, আমার পাঁচশত অপ্সরা লাভের জন্য ভগবান যে জামিন হইয়াছিলেন, এখন আমি ভগবানকে ওই জামিন হইতে মুক্ত করিতেছি।’

ভগবান বলিলেন, ‘হে নন্দ, আমিও চিত্তের দ্বারা চিত্ত অবগত হইয়া জানিতে পারিয়াছি যে, তুমি আসবসকল ক্ষয় করিয়া ক্ষীণাসব হইয়াছ এবং ইহজন্মেই অভিজ্ঞাদ্বারা চিত্তবিমুক্তি ও প্রজ্ঞাবিমুক্তি লাভ করিয়া বিহার করিতেছ। একজন দেবতাও রাত্রে আমাকে ওই কথা বলিয়াছে। যেই হইতে তুমি আসক্তিহীন হইয়া আসবক্ষয়হেতু ক্ষীণাসব হইয়াছ, যখন হইতে তোমার চিত্ত পাপ হইতে মুক্ত হইয়াছে, তখন হইতেই আমি সেই জামিন হইতে মুক্ত হইয়াছি।’

আয়ুষ্মান নন্দের বিষয় সর্বতোভাবে অবগত হইয়া ভগবান তখন এই প্রীতিগাথা উচ্চারণ করিয়াছিলেন :

আর্যমার্গ সেতু দিয়ে

ভবপঙ্ক হয়েছে যে পার,

সেই জ্ঞান দণ্ডাঘাতে

কামকাঁটা মর্দিত যাঁহার,

অবিদ্যার ক্ষয়জ্ঞান

যে ভিক্ষুর হয়েছে উদয়,

সুখে-দুঃখে লোকধর্মে

সেই ভিক্ষু কম্পিত না হয়। দ্বিতীয়।


 

৩. যসোজ সূত্র
২৩. শ্রাবস্তী-নিদান :

তৎকালে যসোজ প্রমুখ পাঁচশত ভিক্ষু ভগবানকে দর্শন করিবার জন্য শ্রাবস্তীতে আসিলে তাঁহারা বিহারবাসী ভিক্ষুদের সহিত আনন্দজনক আলাপ-সালাপ করিতে, (তাঁহাদের জন্য) শয়নাসন সজ্জিত করিতে ও পাত্রচীবর সামলাইয়া রাখিতে উচ্চশব্দ-মহাশব্দ হইয়াছিল।

তখন ভগবান আয়ুষ্মান আনন্দকে বলিলেন, ‘হে আনন্দ, কাহারা এইরূপ উচ্চশব্দ-মহাশব্দ করিতেছে? জালিয়ারা যেন মাছ লুটিতেছে।’ ‘ভন্তে, যসোজ প্রমুখ পাঁচশত ভিক্ষু ভগবানকে দেখিবার জন্য শ্রাবস্তীতে আসিয়াছেন। তাঁহারা বিহারবাসী ভিক্ষুদের সহিত প্রীতিজনক আলাপ-সালাপ করিতে, তাঁহাদের জন্য বিছানা করিতে ও পাত্রচীবর সামলাইতে এইরূপ উচ্চশব্দ-মহাশব্দ উঠিয়াছে।’ ‘আনন্দ, তবে সেই ভিক্ষুদিগকে শাস্তা ডাকিতেছেন বলিয়া বলো।’

‘যে আজ্ঞা, ভন্তে’ বলিয়া আয়ুষ্মান আনন্দ ভগবানকে প্রত্যুত্তর দিয়া সেই ভিক্ষুগণের নিকট গমন করিলেন এবং তাঁহাদিগকে বলিলেন, ‘হে আয়ুষ্মানগণ, শাস্তা আপনাদিগকে ডাকিতেছেন।’ তাঁহারা ‘আচ্ছা’ বলিয়া আয়ুষ্মান আনন্দকে প্রত্যুত্তর দিয়া ভগবানের কাছে আসিলেন। আসিয়া ভগবানকে বন্দনা করিয়া একপার্শ্বে বসিলে ভগবান তাহাদিগকে বলিলেন :

‘ভিক্ষুগণ, জালিয়াদের মহাশব্দে মাছ ধরার ন্যায় তোমরা এত গোলমাল করিতেছ কেন?’ ভগবান ইহা জিজ্ঞাসা করিলে আয়ুষ্মান যসোজ বলিলেন, ‘ভন্তে, ভগবানকে দর্শন করিবার জন্য এই পাঁচশত ভিক্ষু শ্রাবস্তীতে আসিয়াছেন। সেই আগন্তুক ভিক্ষুগণ আবাসবাসী ভিক্ষুদের সহিত প্রীতিজনক আলাপ-সালাপ করিতে, বিছানা করিতে ও পাত্রচীবর সামলাইতে এই গোলমাল হইতেছে।’

ভগবান বলিলেন, ‘ভিক্ষুগণ, যাও, তোমাদিগকে বাহির করিয়া দিতেছি। তোমরা আমার কাছে থাকিও না।’

‘যে আজ্ঞা ভন্তে’ বলিয়া তাঁহারা ভগবানকে প্রতিশ্রুতি দিয়া আসন হইতে উঠিয়া ভগবানকে অভিবাদন ও প্রদক্ষিণ করিলেন এবং শয়নাসন (বিছানাপত্রাদি) সামলাইয়া রাখিয়া পাত্রচীবর লইয়া বৃজিদেশে যাত্রা করিলেন। বৃজিদেশে ভ্রমণ করিতে করিতে বর্গমুদা নাম্নী নদীর তীরে উপস্থিত হইলেন এবং তথায় পর্ণকুটির নির্মাণ করিয়া বাস করিতে লাগিলেন।

বর্ষাবাস আরম্ভ হইলে আয়ুষ্মান যসোজ ভিক্ষুগণকে বলিলেন, ‘বন্ধুগণ, আমাদের অর্থ-হিতকামী ভগবানকর্তৃক আমরা বহিষ্কৃত হইয়াছি। তাহাও তিনি আমাদিগকে দয়া করিয়াই করিয়াছেন। অতএব বন্ধুগণ, চলো আমরা এমনভাবে বিহার করি, যাহাতে ভগবান আমাদের প্রতি সন্তুষ্ট হন।’ ‘আচ্ছা বন্ধো’ বলিয়া সেই ভিক্ষুগণ আয়ুষ্মান যশোজের বাক্যে প্রতিশ্রুতি দিলেন। অনন্তর সেই ভিক্ষুগণ অলগ্ন, নির্ভুল, দৃঢ় উৎসাহী ও নির্বাণগতপ্রাণ হইয়া বাস

করিতে করিতে সেই বর্ষার মধ্যেই ত্রিবিদ্যা লাভ করিলেন।

তৎপর ভগবান শ্রাবস্তীতে যথারুচি বিহার করিয়া বৈশালীর দিকে যাত্রা করিলেন এবং ক্রমান্বয়ে পর্যটন করিতে করিতে বৈশালীতে প্রবেশ করিলেন।

তথায় ভগবান বৈশালীর মহাবনস্থ কূটাগারশালায় বাস করিতে লাগিলেন, তৎপর ভগবান চিত্তের দ্বারা বর্গমুদা নদীতীরবাসী ভিক্ষুগণের চিত্তাচার এক একটি পৃথক পৃথকভাবে অবগত হইয়া আয়ুস্মান আনন্দকে বলিলেন, ‘হে আনন্দ, যেই দিকে বর্গমুদা নদীতীরবাসী ভিক্ষুগণ বাস করিতেছে, সেই দিক আমার নিকট আলোকময় ও জ্যোতির্ময় বোধ হইতেছে; সেই দিকের কথা স্মরণ করিতে ও তথায় গমন করিতে আমার বড়ই ইচ্ছা হইতেছে। ‘হে আনন্দ, তুমি বর্গমুদা নদীতীরস্থ ভিক্ষুগণের নিকট তাহাদিগকে ‘আমি ডাকিতেছি’ বলিয়া জানাইতে দূত পাঠাইয়া দাও, আমি তাহাদিগকে দেখিতে চাই।’

‘আচ্ছা ভন্তে’ বলিয়া আয়ুষ্মান আনন্দ ভগবানকে প্রতিশ্রুতি দিয়া একজন ভিক্ষুকে বলিলেন, ‘বন্ধো, আসুন আপনি বর্গমুদা নদীতীরবাসী ভিক্ষুগণের নিকট গিয়া বলুন যে, ভগবান তাঁহাদিগকে ডাকিতেছেন। ভগবান আপনাদের দেখতে চান। ‘আচ্ছা বন্ধো’ বলিয়া, সেই ভিক্ষু আয়ুষ্মান আনন্দকে প্রতিশ্রুতি দিয়া বলিষ্ঠ ব্যক্তির সংকুচিত বাহু প্রসারণের বা প্রসারিত বাহু সংকোচনের ন্যায় সেই চূড়া-শোভিত বিহারে অন্তর্হিত হইয়া বর্গমুদা নদীতীরে ওই ভিক্ষুগণের নিকট আবির্ভূত হইলেন এবং তাঁহাদিগকে বলিলেন, ‘বন্ধুগণ, শাস্তা আপনাদিগকে ডাকিতেছেন, তিনি আপনাদের দর্শনকামী’।

‘আচ্ছা বন্ধো’ বলিয়া তাঁহারা সেই ভিক্ষুকে প্রত্যুত্তর দিয়া বলবানের সংকুচিত বাহু প্রসারণের বা প্রসারিত বাহু সংকোচনের ন্যায় বর্গমুদা নদীর তীরে অন্তর্হিত হইয়া মহাবনে চূড়াশোভিত বিহারে উপস্থিত হইয়া ভগবানের নিকট গমন করিলেন। তখন ভগবান আনেঞ্জসমাধিতে (চারি অরূপাবচর ধ্যানে) সমাহিত (সমাধিস্থ) ছিলেন।

ভগবান এখন কোন ধ্যানে আছেন ভাবিয়া দিব্যজ্ঞানে তখন জানিতে পারিলেন যে, ভগবান আনেঞ্জসমাধিতে উপবিষ্ট আছেন। তখন তাঁহারাও আনেঞ্জসমাধিতে উপবিষ্ট হইলেন।

তৎপর আয়ুষ্মান আনন্দ রাত্রির প্রথম যাম বিগত হইলে মধ্যম যামে আসন হইতে উঠিয়া চীবর একাংশ করিয়া ভগবানের দিকে করজোড় হইয়া বলিলেন, ‘ভন্তে, রাত্রি অধিক হইয়াছে, আগন্তুক ভিক্ষুগণ অনেকক্ষণ পর্যন্ত বসিয়া আছেন; এখন তাঁহাদের সহিত সাদর আলাপ করুন।’ তিনি ওইরূপ বলিলেও ভগবান নীরব রহিলেন।

রাত্রির দ্বিতীয় যাম অতীত হইলে আয়ুষ্মান আনন্দ দ্বিতীয়বার আসন হইতে উঠিয়া চীবর একাংশ করিয়া করজোড়ে বলিলেন, ভন্তে, রাত্রি অধিক হইয়াছে। দ্বিতীয় যাম অতীত হইয়াছে, আগন্তুক ভিক্ষুগণ অনেকক্ষণ পর্যন্ত বসিয়া আছেন, এখন তাঁহাদের সহিত সাদর আলাপ করুন। তিনি দ্বিতীয়বারও নীরব রহিলেন।

অবশেষে রাত শেষ হইয়া আসিল। অন্তিম যামও চলিয়া গেল। অর্বণ বা ঈষৎ রক্তিম আভা পূর্বগগনে দেখা দিল। সেই নন্দমুখী (বা জীবগণের প্রভাত সময়ে মন আনন্দিত হয় বলিয়া আনন্দদায়িণী) রাত্রিতে আয়ুষ্মান আনন্দ উঠিয়া চীবর একাংশ করিয়া ভগবানকে কৃতাঞ্জলিপুটে বন্দনা করিয়া বলিলেন, ‘ভন্তে, রাত শেষ হইয়াছে, শেষ যামও চলিয়া গিয়াছে, এখন অর্বণ উঠিতেছে, রাত্রি আনন্দমুখী। অনেকক্ষণ পর্যন্ত ভিক্ষুসংঘ বসিয়া আছেন। ভন্তে ভগবান, আপনি আগন্তুক ভিক্ষুগণের সহিত সাদর আলাপ করুন।

অনন্তর ভগবান সেই সমাধি হইতে উঠিয়া আয়ুষ্মান আনন্দকে বলিলেন, ‘হে আনন্দ, যদি তুমি জানিতে যে, আমরা আর্য লোকোত্তরের ন্যায় ধ্যানযোগে পরস্পরের কর্তব্য সম্পাদন করিতেছি, তবে তুমি এত কথা বলিতে না। হে আনন্দ, আমি ও এই পাঁচশত ভিক্ষু সকলেই আনেঞ্জসমাধিতে উপবিষ্ট হইয়াছিলাম।’

তৎপর ভগবান আনেঞ্জসমাধির অর্থ সর্বতোভাবে বিদিত হইয়া তৎকালে এই প্রীতিগাথা উচ্চারণ করিলেন :

কাম-ক্লেশ-কণ্টক-ক্রোধ-বধ-বন্ধন,

যেই জন করিয়াছে জয়,

স্থির যথা পর্বত সেই ভিক্ষু কম্পিত,

সুখে-দুখে কভূ নাহি হয়। তৃতীয়।


 

৪. সারিপুত্র সূত্র
২৪. শ্রাবস্তী-নিদান :

সেই সময় আয়ুষ্মান সারিপুত্র ভগবানের অনতিদূরে ধ্যানাসন করিয়া সোজা শরীরে ধ্যানালম্বনমুখে স্মৃতি স্থাপনপূর্বক বসিয়াছিলেন। ভগবান দেখিলেন যে আয়ুষ্মান সারিপুত্র তাঁহার অনতিদূরে ধ্যানাসন করিয়া সোজা শরীরে ধ্যানালম্বনমুখে স্মৃতি স্থাপনপূর্বক বসিয়া আছেন।

তখন ভগবান অচঞ্চলতার গুণ বুঝাইতে এই অর্থ অবধারণ করিয়া (বিদিত হইয়া) এই প্রীতিগাথা উচ্চারণ করিলেন :

শিলাময় পর্বত যেমন, অচল উত্তম প্রতিষ্ঠিত;

তথা মোহ ক্ষয়েতে শ্রমণ, গিরিসম না হয় কম্পিত। চতুর্থ।


 

৫. মহামোদ্গল্লায়ন সূত্র
২৫. শ্রাবস্তী-নিদান :

তৎকালে আয়ুষ্মান মহামোদ্গল্লায়ন ভগবানের অনতিদূরে সোজা শরীরে কায়গত স্মৃতিতে স্বীয় চিত্ত সুপ্রতিষ্ঠিত করিয়া ধ্যানাসনে উপবিষ্ট হইয়াছিলেন। ভগবান তাঁহাকে সেইরূপ ধ্যানাবস্থায় দর্শনপূর্বক তখন এই অর্থ বিদিত হইয়া এই প্রীতিগাথা উচ্চারণ করিয়াছিলেন :

কায়গতস্মৃতি করিয়া স্মরণ,

চক্ষু কর্ণ আদি করি’ সংবরণ

ছয় স্পর্শ আয়তনে

সতত শ্রমণ সমাধিপ্রবণ,

জানিও লভেছ নির্বাণ আপন

সর্বকৃত্য সমাপনে। পঞ্চম।


 

৬. পিলিন্দবচ্ছ সূত্র
২৬. আমি এইরূপ শুনিয়াছি। একসময় ভগবান রাজগৃহ নগরের অন্তর্গত কলন্দক নিবাপ’ নামক স্থানে বেণুবন বিহারে বাস করেন। সেই সময় আয়ুষ্মান ‘পিলিন্দবচ্ছ’ ভিক্ষুগণকে বসল (বা চণ্ডাল) বলিয়া সম্বোধন করিতেন। তখন অনেকজন ভিক্ষু ভগবানের কাছে গিয়া তাঁহাকে বন্দনা করিয়া বলিলেন, ‘ভন্তে, আয়ুষ্মান পিলিন্দিবচ্ছ ভিক্ষুগণকে বসল বলিয়া ডাকেন।

তাহা শুনিয়া ভগবান একজন ভিক্ষুকে বলিলেন, ‘ভিক্ষু যাও, পিলিন্দিবচ্ছ ভিক্ষুকে ‘শাস্তা ডাকিতেছেন বলিয়া ডাকিয়া লইয়া আস’। ‘আচ্ছা ভন্তে’ বলিয়া সেই ভিক্ষু ভগবানকে প্রত্যুত্তর দিয়া আয়ুষ্মান পিলিন্দিবচ্ছের নিকট গমনপূর্বক বলিলেন, ‘বন্ধু, আপনাকে শাস্তা ডাকিতেছেন।’

‘আচ্ছা বন্ধো’ বলিয়া আয়ুষ্মান পিলিন্দিবচ্ছ সেই ভিক্ষুকে প্রত্যুত্তর দিয়া ভগবানের নিকট আসিয়া তাঁহাকে অভিবাদনপূর্বক একপার্শ্বে বসিলেন। একপার্শ্বে বসিলে আয়ুষ্মান পিলিন্দিবচ্ছকে ভগবান বলিলেন, ‘সত্যই কি হে ভিক্ষু, তুমি ভিক্ষুগণকে বসল বলিয়া ডাক?’ ‘হ্যাঁ ভন্তে।’

তখন ভগবান আয়ুষ্মান পিলিন্দিবচ্ছের পূর্বনিবাস অনুস্মরণ করিয়া ভিক্ষুগণকে বলিলেন, ‘ভিক্ষুগণ, তোমরা আয়ুষ্মান বচ্ছ ভিক্ষুকে নিন্দা করিও না। সে রাগ করিয়া ভিক্ষুগণকে বসল বলিয়া ডাকে না। হে ভিক্ষুগণ, এই পিলিন্দিবচ্ছ ভিক্ষু পূর্বে পাঁচশত জন্ম ক্রমান্বয়ে সর্বদা ব্রাহ্মণ কুলে জন্মগ্রহণ করিয়াছিল। (ব্রাহ্মণেরা অপর নীচ জাতিকে ও চাকর প্রভৃতিকে প্রায়ই বসল বলিয়া ডাকিত) বহুকালাবধি সে বসল বলিয়া ডাকিয়া আসিয়াছে। তজ্জন্য এই পিলিন্দিবচ্ছ ভিক্ষু ভিক্ষুগণকে ‘বসল’ বলিয়া ডাকে।” আয়ুষ্মান পিলিন্দবচ্ছ যদিও ‘বসল’ বলিয়া ভিক্ষুগণকে সম্বোধন করিতেছে, তথাপি উহা ক্রোধচিত্তে নহে, অভ্যাসবশত।

তদর্থ ভগবান অবগত হইয়া তৎকালে এই প্রীতিগাথা উচ্চারণ করিলেন :

মায়া-হীন, হীন-অভিমান

ক্ষীণলোভ, অমামক, নিরাশ জন

ক্রোধ-হীন, নির্বাপিত মন,

সে-ই ব্রহ্ম, সে-ই ভিক্ষু, সে-ই তো শ্রমণ। ষষ্ঠ।


 

৭. শক্র-উদান সূত্র
২৭. রাজগৃহে কালন্দক নিবাপ-নিদান :

তৎকালে আয়ুষ্মান মহাকাশ্যপ পিপ্পলীগুহায় সপ্তাহকাল একাসনে এক ধ্যানে ধ্যানমগ্ন হইয়াছিলেন। সেই সপ্তাহ অতীত হইলে আয়ুষ্মান মহাকাশ্যপ সমাধি হইতে উঠিয়া ভাবিলেন, ‘আমি রাজগৃহে ভিক্ষায় গেলে ভালো হইবে কি! ‘সেই সময়ে পাঁচশত দেবতা আয়ুষ্মান মহাকাশ্যপকে ভিক্ষা দিতে চেষ্টা করেন; কিন্তু আয়ুষ্মান মহাকাশ্যপ সেই পাঁচশত দেবতার পিণ্ডপাত ফেরৎ দিয়া পূর্বাহ্ন সময়ে চীবর পরিধানপূর্বক পাত্রচীবর লইয়া রাজগৃহে ভিক্ষা করিতে গমন করেন।

সেই সময় দেবরাজ ইন্দ্রও সেই সময়ে মহাকাশ্যপকে পিণ্ডপাত প্রদান করিতে ইচ্ছুক হন। তিনি তাঁতির বেশ ধারণ করিয়া কাপড় বুনিতে লাগিলেন এবং তাঁহার স্ত্রী অসুরকন্যা সুজাতা সুতা নাটাই করিতে লাগিলেন। আয়ুষ্মান মহাকাশ্যপ রাজগৃহে অনুক্রমে ভিক্ষা করিতে করিতে ছদ্মবেশী দেবরাজ ইন্দ্রের ঘরের দরজায় উপস্থিত হইলেন। দেবরাজ দূর হইতে তাঁহাকে আসিতে দেখিয়া উঠিয়া আসিলেন এবং আয়ুষ্মান মহাকাশ্যপের পাত্রটি লইয়া ঘরে ঢুকিয়া ডেক কড়াই হইতে ভাত-তরকারি পাত্রপূর্ণ করিয়া আনিয়া তাঁহাকে দান করিলেন। সেই পিণ্ডপাতে দেবরাজ বহুপ্রকার ডাল, ঝোল, তরকারি দিয়াছিলেন। উহাতে আয়ুষ্মান মহাকাশ্যপ ভাবিলেন, ‘এই মহাশক্তিমান, মহাঋদ্ধিমান লোকটি কে?’ (যে দিব্য ভোজ্যসদৃশ পিণ্ডদান করিল?) তারপরে জ্ঞানচক্ষে দেখিতে পাইলেন যে তিনি শক্র দেবরাজ ইন্দ্র। ইহা জানিয়া তিনি দেবরাজকে বলিলেন, ‘তুমি এ কাজ করিলে! [কেননা আয়ুষ্মান মহাকাশ্যপের ইচ্ছা ছিল দরিদ্রদিগের পিণ্ড লইয়া তাহাদিগকে মহাপুণ্যবান ও সর্বসুখের ভাগী করিতে। কারণ, দেবরাজেরা সুখেই আছেন।] এমন কাজ আর করিও না’।

দেবরাজ : ‘ভন্তে মহাকাশ্যপ, আমাদেরও পুণ্যের প্রয়োজন আছে, আমাদেরও পুণ্য করা কর্তব্য।’ ইহা বলিয়া দেবরাজ ইন্দ্র আয়ুষ্মান মহাকাশ্যপকে অভিবাদন ও প্রদক্ষিণ করিয়া আকাশে উঠিলেন এবং বলিলেন :

‘অহো দান, পরম দান কাশ্যপে সুপ্রতিষ্ঠিত!

অহো দান, পরম দান কাশ্যপে সুপ্রতিষ্ঠিত!

অহো দান, পরম দান কাশ্যপে সুপ্রতিষ্ঠিত!’

এই বলিয়া তিনবার আনন্দধ্বনি করিলেন। ভগবান তাহা বিশুদ্ধ মনুষ্যকর্ণের অতীত দিব্যকর্ণে শুনিলেন যে, দেবরাজ ইন্দ্র আকাশে উঠিয়া (অহো দান, পরম দান কাশ্যপে সুপ্রতিষ্ঠিত!... এই বলিয়া তিনবার আনন্দধ্বনি করিতেছে। উহার কারণাদি সকল জানিলেন, এবং ‘শীলবান ব্যক্তি দেবমনুষ্য সকলেরই আদরণীয় হয়’, এই অর্থ সর্বাকারে জানিয়া তৎকালে এই প্রীতিগাথা উচ্চারণ করিলেন :

ভিক্ষাজীবী আপনারে করেন পালন,

না করেন যেই ভিক্ষু অপরে পোষণ,

উপশান্ত চিত্ত যিনি সদা স্মৃতিমান

দেবগণও সে ভিক্ষুর হয় প্রার্থীয়ান। সপ্তম।


 

৮. পিণ্ডপাতিক সূত্র
২৮. শ্রাবস্তী-নিদান :

তৎকালে অনেকজন ভিক্ষু পিণ্ডচারণ হইতে ফিরিয়া আসিয়া খাওয়া-দাওয়া (ভোজনকৃত্য) শেষ হইলে বরুণগাছের তলায় মণ্ডলমালে বা তৃণপর্ণাচ্ছাদিত বৈঠকখানায় বসিয়া এইরূপ কথাবার্তা বলিতে লাগিল :

‘বন্ধুগণ, পিণ্ডচারী ভিক্ষু সময় সময় সুন্দর সুন্দর (রূপবান-রূপবতীগণের) রূপ দেখিতে, গীতাদি মধুর শব্দ শুনিতে, মধুর গন্ধের ঘ্রাণ লইতে, মধুর রস ভোগ করিতে এবং সময়ে সময়ে স্পর্শসুখ ভোগ করিতে পান।’ বন্ধুগণ, ভিক্ষাজীবী ভিক্ষু লোকের গৌরব-সৎকার, মান-সম্মান ও পূজা-অর্চনালাভী হইয়া ভিক্ষা করেন। চলো বন্ধুগণ, আমরাও ভিক্ষাজীবী হই। তাহা হইলে আমরাও সময়ে সময়ে এইরূপ রূপদর্শনাদি সুখভোগ করিতে পারিব। এইরূপে লোকের গৌরব, সৎকারাদি লাভ করিয়া ভিক্ষা করিতে পারিব।’ এখন তাঁহাদের কার্যের মাঝামাঝি এই কথা শেষ হয় নাই, এমন সময় ভগবান সান্ধ্যকালীন ধ্যান হইতে উঠিয়া করেরিমণ্ডমালে বা বরুণবৃক্ষের নিম্নস্থিত বৈঠকখানায় সজ্জিত বুদ্ধাসনে গিয়া বসিলেন; বসিয়া ভিক্ষুগণকে সম্বোধন করিয়া বলিলেন, ‘হে ভিক্ষুগণ, তোমাদের মধ্যে এখন কোন কোন কথা হইয়াছিল?’ তাঁহারা বলিলেন, ভন্তে, আমরা ভিক্ষা হইতে ফিরিয়া আসিলে যখন ভোজনকৃত্য শেষ হইল, তখন করেরিমণ্ডমালে (বৈঠকখানায়) একত্রিত হইয়া বসিয়া এইরূপ কথাবার্তা বলিতেছিলাম, ‘বন্ধুগণ, পিণ্ডচারী ভিক্ষু সময় সময় সুন্দর সুন্দর রূপ দেখিতে পান ( ইত্যাদি পূর্বোক্তানুরূপ সমস্তই বলিলেন), তারপর ভগবান আসিলেন। তাহা শুনিয়া ভগবান বলিলেন, ‘হে ভিক্ষুগণ, তোমাদের মতো শ্রদ্ধার সহিত গৃহ হইতে অনাগারে প্রব্রজ্জিত কুলপুত্রগণের ওই সকল কথা বলা শোভা পায় না। ‘হে ভিক্ষুগণ, একত্রিত ভিক্ষুগণের দুইটি কর্তব্য : হয়ত ধর্মকথা বলিবে, নতুবা আর্যতূষ্ণীম্ভাব অবলম্বন করিবে।’

তৎপর ভগবান প্রজ্ঞা, শীল, ধুতাঙ্গ, অল্পেচ্ছুতা ও সন্তুষ্টিতাদি গুণে ভিক্ষাজীবী ভিক্ষু দেবগণেরও স্নেহ লাভ করেন, এই বিষয় বিদিত হইয়া তৎকালে এই প্রীতিগাথা বলিলেন :

পিণ্ডপাতে আপনারে করেন পালন,

না করেন যেই ভিক্ষু অপরে পোষণ,

নাই যার পরস্তুতি শুনিবার আশা,

সেই ভিক্ষু দেবতারও পায় ভালোবাসা। অষ্টম।


 

৯. শিল্প সূত্র
২৯. শ্রাবস্তী-নিদান :

তৎকালে অনেকজন ভিক্ষু ভিক্ষা হইতে ফিরিয়া আসিয়া আহারকৃত্য সমাপনান্তে করেরিমণ্ডমালে উপবিষ্ট হইলে তাঁহাদের মধ্যে শিক্ষা ও ভাবনার মাঝখানে এই প্রকারের কথা উঠিয়া স্থগিত রহিল : “কেহ প্রশ্ন করিল, ‘বন্ধুগণ, আপনাদের মধ্যে কে কোন শিল্প জানেন? কে কোন শিল্প শিখিয়াছেন? কোন শিল্প শিল্পসকলের শ্রেষ্ঠ?’”

কেহ কেহ বলিলেন, অশ্বশিল্প, কেহ রথশিল্প, ধনুশিল্প, অন্যান্য অস্ত্রশিল্প, মুদ্রাশিল্প, গণনা, সংকলন, লেখা, কবিত্ব, কূটতর্কশাস্ত্র, আর কেহ কেহ কৃষিশিল্প সকলের শ্রেষ্ঠ বলিয়া বলিলেন। শিক্ষা ও ভাবনা ছাড়িয়া মধ্যে এই কথা তাঁহারা তুলিয়াছিলেন। সেই সায়াহ্নে ভগবান ধ্যান হইতে উঠিয়া মণ্ডলমালে গমন করিলেন; গিয়া সজ্জিত বুদ্ধাসনে বসিলেন। বসিয়া ভগবান ভিক্ষুদিগকে ডাকিয়া জিজ্ঞাসা করিলেন, ‘ভিক্ষুগণ, তোমরা এখন কোন আলাপ করিতেছিলে? ইত্যবসরে তোমাদের মধ্যে কোন কথা উঠিয়া স্থগিত রহিল?’

ভিক্ষুগণ পূর্ববৎ যথাযথ বলিলেন।—‘তোমাদের ওই সকল কথা বলা শোভা পায় না, একত্রিত হইলে তোমাদের দুইটি কর্তব্য, হয়ত ধর্মকথা বলিবে, নতুবা আর্যজনোচিত ধ্যানালম্বনে তূষ্ণীম্ভাব অবলম্বন করিবে’।

শিল্পাদি সংসারাবর্ত দুঃখ হইতে মুক্ত হইবার জন্য নহে, কেবল জীবিকানির্বাহের জন্য; কিন্তু শীলাদি পরিপূরণ করাই সংসারাবর্ত দুঃখ হইতে মুক্তিলাভের জন্য। প্রকৃত ভিক্ষু তাঁহারা, যাঁহারা ভগবানের আদেশ অনুযায়ী শীলাদি পূর্ণ করেন, এই সকল অর্থ সম্পূর্ণরূপে বিদিত হইয়া ভগবান তৎকালে এই প্রীতিগাথা বলিয়াছিলেন :

নহে শিল্প জীবিকা যাহার,

অল্পলাভে তুষ্ট যেই জন—

সংযত ইন্দ্রিয়, মুক্ত সর্ব-সংযোজন হতে,

তৃষ্ণার অভাবহেতু হীন অহংকার;

ছিন্ন আশা শূন্য মমকার,

মানচ্ছেদ করি’ একা করে বিচরণ,

ধর্মতৃপ্ত, ভিক্ষু সেইজন। নবম।


 

১০. লোক সূত্র
৩০. আমি এইরূপ শুনিয়াছি। একসময় ভগবান নৈরঞ্জনা নদীর তীরে প্রথম বুদ্ধত্ব লাভের পর বোধিবৃক্ষমূলে বিহার করেন। তৎকালে বিমুক্তিসুখ অনুভব করিতে করিতে ভগবান সপ্তাহকাল একাসনে বসিয়া থাকেন। তৎপর সেই সপ্তাহ অতীত হইলে ভগবান বুদ্ধচক্ষে ত্রিলোক অবলোকন করিলেন এবং দেখিলেন, প্রাণীগণ অনেক প্রকারে লোভ-দ্বেষ-মোহজনিত সন্তাপে সন্তাপিত ও পরিদাহে পরিদগ্ধ হইতেছে।

অনন্তর এই বিষয় জানিয়া সেই সময় ভগবান এই প্রীতিগাথা উচ্চারণ করিলেন :

জ্বলিতেছে এই জীবলোক,

স্পর্শ-বিমর্দিত হয়ে, দুঃখ ত্রয়ে নিত্য নিপীড়িত;

স্কন্ধ-রোগে বলিতেছে ‘আত্মা’ আপনার।

মনে ভাবে যাহা যাহা, তদন্যথা হইতেছে তাহা,

অন্যথা ভাবী ভবাসক্ত, ভব-প্রপীড়িত লোক,

ভবকেই করে, অভিনন্দন তবু,

যারে অভিনন্দন করে, তাই ভয়,

ভয় করে যারে, তাই দুঃখ।

ভবত্যাগহেতু এই ব্রহ্মচর্য-বাস।

যেই সকল শ্রমণ বা ব্রাহ্মণ বলে যে নিত্য শাশ্বত কোনো ভবসুখ ভোগের দ্বারা ভব হইতে মুক্ত হওয়া যায়, তাহারা সকলেই মুক্ত হয় নাই বলিয়া বলিতেছি। অথবা যে সকল শ্রমণ-ব্রাহ্মণ বলে যে আত্মা ও লোক উচ্ছিন্ন বিধ্বংস হইয়া গেলেই ভব হইতে নিষ্কৃতি লাভ হয়, তাহারা সকলেই ভব হইতে নিষ্ক্রান্ত হয় নাই বলিয়া বলিতেছি। উপাধির বা পঞ্চ উপাদানস্কন্ধের হেতু এই দুঃখ। সকল উপাদানের ক্ষয়ে আর দুঃখ উৎপন্ন হয় না। এই দেহ সত্ত্বলোক, সংস্কারলোক প্রভৃতি লোকধাতু বহু, বিবিধ প্রকার; জীবগণ অবিদ্যার দ্বারা উপদ্রুত; একে অন্যের প্রতি সখাবাৎসল্যাদি প্রেমের দ্বারা বদ্ধ হইয়া ভব হইতে মুক্ত হইতে পারিতেছে না। পূর্ব-পশ্চিম দিকাদি সর্বত্র স্বর্গ-নরকাদি যত জগৎ আছে, সকল জগৎ অনিত্য, দুঃখ ও বিপরিণামশীল।

এইরূপে যথাযথ পূর্ণজ্ঞানে করিলে দর্শন,

ভবতৃষ্ণা দূর হয় বিভবেতে হৃষ্ট নহে মন।

সকল তৃষ্ণার ক্ষয়, অশেষ বিরাগতার দ্বারা নিরোধ লাভই নির্বাণ। অথবা সম্যক প্রকারে তৃষ্ণার ক্ষয়, সম্পূর্ণ আসক্তিশূন্যতা এবং পুনর্জন্ম নিরোধই নির্বাণ।

নির্বাপিত সে ভিক্ষুর

উপাদান ক্ষয়হেতু জন্ম পুনঃ নয়,

পরাজিত মার, রণে লভেছে সে জয়।

অরহত নির্বিকার সে ভিক্ষু পরম,

সর্বভব করে অতিক্রম। দশম।

নন্দবর্গ তৃতীয় সমাপ্ত।

স্মারক-গাথা

কর্ম, নন্দ, যশোজ, সারিপুত্র ও কোলিত,

পিলিন্দ, কাশ্যপ, পিণ্ড, শিল্প ও লোক দশম।


 

৪. মেঘিয় বর্গ
১. মেঘিয় সূত্র
৩১. আমি এইরূপ শুনিয়াছি। একসময় ভগবান চালিকা নগরের অবিদূরে চালিকা পর্বতে বাস করেন। তৎকালে আয়ুষ্মান মেঘিয় ভগবানের সেবা করিতেন। একদিন তিনি ভগবানের নিকট উপস্থিত হইয়া তাঁহাকে বন্দনা করিয়া একপার্শ্বে দাঁড়াইলেন। তারপর ভগবানকে বলিলেন, ‘ভন্তে, আমি জন'গ্রামে ভিক্ষায় যাইতে ইচ্ছা করি।’ ভগবান ‘যাহা তুমি ভালো মনে কর’ বলিয়া অনুমতি দিলেন।

অনন্তর আয়ুষ্মান মেঘিয় পূর্বাহ্ন সময়ে চীবর পরিধানপূর্বক পাত্রচীবর লইয়া জন'গ্রামে ভিক্ষায় প্রবেশ করিলেন। তথায় ভিক্ষা করিয়া ফিরিয়া আসিয়া ভোজনান্তে ক্রিমিকালা নদীর তীরে গিয়া পুনঃপুন চংক্রমণ ও পরিভ্রমণ করিতে করিতে প্রসাদজননী রমনীয় এক আম্রকানন দেখিলেন। প্রসাদজননী রমণীয় এক আম্রকানন দেখিয়া ভাবিলেন, ‘এই আম্রকানন কতই প্রসাদজননী! কতই রমণীয়া! যেই কুলপুত্র ধ্যান লাভের চেষ্টা করিতেছেন তাঁহার ধ্যানের নিমিত্ত ইহাই উপযুক্ত স্থান। ভগবান আমাকে অনুমতি দিলে আমি এই আম্রকাননে ধ্যানার্থ আসিব।

তৎপর আয়ুষ্মান মেঘিয় ভগবানের নিকট গিয়া তাঁহাকে বন্দনা করিলেন এবং একপার্শ্বে বসিয়া বলিলেন, ‘ভন্তে, আমি পূর্বাহ্ন সময়ে পাত্রচীবর লইয়া জন'গ্রামে ভিক্ষায় প্রবেশ করিয়াছিলাম। তথায় ভিক্ষা করিয়া ভোজনান্তে ফিরিবার সময় ক্রিমিকালানদীর তীরে গমন করিলাম। সেখানে পদব্রজে পুনঃপুন চংক্রমণ করিতে করিতে দেখিলাম, ‘প্রসাদজননী... আসিব।’ ভন্তে ভগবান, যদি আমাকে অনুমতি দেন তবে আমি এই আম্রবনে ধ্যানের জন্য যাই। আয়ুষ্মান মেঘিয় এইরূপ বলিলে ভগবান তাঁহাকে কহিলেন, ‘হে মেঘিয়, এখন আমি একাকী, অন্য কোনো ভিক্ষুর আগমন পর্যন্ত অপেক্ষা কর।’

আয়ুষ্মান মেঘিয় পুনরায় ভগবানকে বলিলেন, ‘ভন্তে ভগবান, আপনার অধিক কিছু করণীয় নাই, যাহা করিয়াছেন তাহারও পরিহানি নাই; আমার কিন্তু ভন্তে, আরও করণীয় রহিয়াছে, যাহা করিয়াছি তাহারও পরিহানি আছে। ভগবান যদি আমাকে অনুমতি দেন, আমি সেই আম্রকাননে যোগসাধনের জন্য যাই।’ (এই) দ্বিতীয়বারেও ভগবান আয়ুষ্মান মেঘিয়কে বলিলেন, ‘হে মেঘিয়, আমি একাকী, অপর কোনো ভিক্ষুর আগমন পর্যন্ত তুমি অপেক্ষা কর।’

তৃতীয়বারেও আয়ুষ্মান মেঘিয় ভগবানকে পূর্ববৎ ‘ভন্তে ভগবান, আপনার অধিক কিছু করণীয় নাই... ইত্যাদি বলিয়া যোগসাধনের জন্য যাইতে প্রার্থনা করিলেন।’ তৃতীয়বারে ভগবান বলিলেন, ‘হে মেঘিয়, যখন ধ্যানার্থ যাইতে চাহিতেছ। তখন আর কী বলিব। যদি সময় মনে কর, তবে তা-ই কর।’

অনন্তর আয়ুষ্মান মেঘিয় আসন হইতে উঠিয়া ভগবানকে অভিবাদন ও প্রদক্ষিণ করিয়া সেই আম্রকাননের দিকে অগ্রসর হইলেন। তথায় গিয়া আম্রকাননে প্রবেশপূর্বক এক বৃক্ষমূলে দিবাধ্যানে বসিলেন। সেই আম্রকাননে ধ্যান করিবার সময় তাঁহার কামচিন্তা, ক্রোধচিন্তা ও হিংসাচিন্তা বার বার বেশিভাবে মনে উঠিতে লাগিল। তখন আয়ুষ্মান মেঘিয় ভাবিলেন, ‘কী আশ্চর্য! কী অদ্ভুত! আমি শ্রদ্ধা করিয়া গৃহ হইতে অনাগারে প্রব্রজ্জিত হইয়াছি, অথচ কামবিতর্ক, ব্যাপাদবিতর্ক ও বিহিংসাবিতর্ক, এই তিন পাপজনক অকুশল বিতর্কের দ্বারা পুনঃপুন আবদ্ধ হইতেছি।

তৎপর সন্ধ্যার সময় আয়ুষ্মান মেঘিয় ধ্যান হইতে উঠিয়া ভগবানের নিকট গমন করিলেন; গিয়া ভগবানকে বন্দনা করিয়া একপার্শ্বে বসিলেন এবং বলিলেন, ‘ভন্তে, আমার সেই আম্রকাননে বিহার করিবার সময় কামবিতর্কাদি তিনটি পাপজনক অকুশল বিতর্ক বহুল পরিমাণে মনে উঠিতে লাগিল। তখন আমি ভাবিলাম, কী আশ্চর্য! কী অদ্ভুত! আমি শ্রদ্ধার সহিত গৃহ হইতে অনাগারে প্রব্রজ্জিত হইয়াছি। অথচ কামবিতর্কাদি এই পাপজনক অকুশল বিতর্কের দ্বারা পুনঃপুন আসক্ত হইতেছি। [তখন ভগবান আয়ুষ্মান মেঘিয়কে উপদেশ দিতে লাগিলেন : ]

হে মেঘিয়, চিত্তবিমুক্তি বা অর্হত্ত্বফলসমাধি অপূর্ণ থাকিলে পাঁচটি ধর্ম দ্বারা সম্পূর্ণ হয়। সেই পাঁচটি ধর্ম কী কী?

(১) হে মেঘিয়, এই বুদ্ধশাসনে যখন চিত্ত সম্পূর্ণ বিমুক্তি লাভ করিতে পারে না তখন কল্যাণমিত্র বা সদ্‌গুরুর আশ্রয় লইতে হয়, কল্যাণমিত্রের সাহায্য লইতে হয় এবং তিনি যাহা বলেন কায়মনে তদনুযায়ী আচরণকারী হইতে হয়। হে মেঘিয়, অমুক্তচিত্ত ব্যক্তির সম্পূর্ণ চিত্তবিমুক্তি লাভ করিবার জন্য প্রথম উপায় এই কল্যাণমিত্রতা।

(২) হে মেঘিয়, দ্বিতীয়ত, ভিক্ষুকে শীলবান হইতে হয়, বিনয়শীলে প্রতিষ্ঠিত থাকিতে হয়। চলাফেরা আচার-গোচর সুন্দর করিতে হয়; অল্পমাত্র পাপেও ভীত হইতে হয় এবং শিক্ষাপদ সকল গ্রহণ করিয়া তদনুযায়ী আচরণ শিক্ষা করিতে হয়। হে মেঘিয়, অনর্হতের অর্হৎ হইবার জন্য এইটি দ্বিতীয় ধর্ম।

(৩) হে মেঘিয়, তৃতীয়ত, এমন সকল আলাপ করিতে হয় যাহাতে মন নিষ্পাপ ও উন্মুক্ত হয়, সংসার দুঃখে একান্ত উৎকণ্ঠিত হয় এবং সংসারে অভিরতি ও আসক্তিহীন হয় এবং যাহা চিত্তের নিরোধ ও উপশম আনয়ন করে, আর যাহা বিশেষ জ্ঞান, সম্বোধি ও নির্বাণ প্রদান করে। উক্ত প্রকারের বাক্যালাপ ইচ্ছামতে সহজে বেশিভাবে লাভ করিতে পারিলে চিত্ত পাপ হইতে মুক্ত হয়। চিত্তবিমুক্তি লাভের উপায়স্বরূপ ইহা তৃতীয় ধর্ম। এই প্রকারে কথাবার্তা বলা উচিত; যথা :

(ক) অপ্পিচ্ছকথা : তৃষ্ণাবহুল না হওয়ার জন্য পরস্পর আলাপ করিবে, পরস্পর পরস্পরকে উপদেশ দিবে।

(খ) সন্তুট্‌ঠিকথা : ধর্মত যাহা উপার্জন কর তাহাতে সন্তুষ্ট থাকিবার জন্য বাক্যালাপ করিবে।

(গ) পবিবেককথা : বিবেকস্থানে বা নির্জনে থাকা-কায়বিবেক; কামচিন্তা ত্যাগ করিয়া চিত্তকে ধ্যানস্থ করা-চিত্তবিবেক এবং পঞ্চস্কন্ধের কোনোটিকেই আমি বা আমার বলিয়া মনে না করিয়া ওই সকল হইতে পৃথক হওয়া-উপাধিবিবেক। এই তিন বিবেকের কথা কহিবে।

(ঘ) স্ত্রীসংসর্গ না করিবার কথা কহিবে।

(ঙ) ধর্মবীর্য-উৎপাদক কথা কহিবে।

(চ) শীলকথা কহিবে।

(ছ) সমাধিকথা কহিবে।

(জ) জ্ঞানের আলোচনা করিবে।

(ঝ) অর্হত্ত্বফল ও নির্বাণবিষয়ক কথা বলিবে।

(ঞ) এবং সকল লব্ধধর্ম পুনরায় পর্যবেক্ষণ করিবে।

(৪) হে মেঘিয়, পুনঃ ভিক্ষুকে পাপ পরিত্যাগের ও পুণ্য লাভের জন্য উৎসাহী, শক্তিমান ও দৃঢ়পরাক্রমশালী হইয়া বিচরণ করিতে হয় এবং কুশল ধর্মে ধুরবান বা সর্বদা নিষ্পাপ ধর্মপরায়ণ হইতে হয়। ইহা অনর্হতের অর্হত্ত্বফল লাভের চতুর্থ উপায়।

(৫) হে মেঘিয়, পুনঃ ভিক্ষুকে জ্ঞানবান হইতে হয়, স্কন্ধসমূহের উৎপত্তি ও বিলয়-জ্ঞানদায়িনী প্রজ্ঞাসম্পন্ন হইতে হয়, যেই জ্ঞানের দ্বারা নির্বাণ সম্মুখীভূত হয়, সাংসারিক আনন্দ নাশ হয় ও সম্যকরূপে দুঃখের ক্ষয়সাধন হয় সেইরূপ জ্ঞান লাভ করিতে হয়। হে মেঘিয়, অনর্হতের অর্হত্ত্ব লাভের এইটি পঞ্চম উপায়।

হে মেঘিয়, যে ভিক্ষু সদ্‌গুরু সেবা করে, কল্যাণমিত্রের সাহায্য গ্রহণ করে, সদ্‌গুরুর প্রতি যাহার বেশি টান, সে-ই আশা করিতে পারে যে, সে শীলবান হইতে পারিবে। যেই প্রকার আচরণ করিলে চতুরপায় ও সংসারাবর্ত দুঃখ হইতে মুক্তি পায়, সেই প্রাতিমোক্ষ সংযমে সংযত, আচার-গোচরসম্পন্ন এবং অল্পমাত্র পাপেও ভয়সম্পন্ন হইয়া বিচরণ করিতে পারিবে বলিয়া সদ্‌গুরুসম্পন্ন ভিক্ষুই আশা করিতে পারে।

হে মেঘিয়, কল্যাণমিত্র, কল্যাণসহায়, সদ্‌গুরুসম্পন্ন ভিক্ষুই আশা করিতে পারে যে, সে শীলবান, প্রাতিমোক্ষসংবরে সংযত, আচার-গোচরসম্পন্ন, পাপভীরু হইবে, শীল গ্রহণ করিয়া পালন করিবে, মনের পবিত্রতাসাধক চিত্তের বিকাশক একান্ত নিষ্কৃতি, বিরাগ, নিরোধ ও শান্তির আবাহক অভিজ্ঞা, সম্বোধি ও নির্বাণদায়ক দশবিধ কথামার্গ ইচ্ছামতো সহজে বহুল পরিমাণে লাভ করিতে পারিবে। সেই দশবিধ কথামার্গ এই :

(ক) অনিচ্ছাকথা : ভোগবিলাসে অনিচ্ছা, ধুতাঙ্গধারী জনোচিত অনিচ্ছা, অপরকে নিজের পাণ্ডিত্য জানাইতে অনিচ্ছা, অলৌকিক গুণধর্ম লাভ হইলেও উহা অপরকে জানাইবার অনিচ্ছা, এই চারি প্রকারের অনিচ্ছা। পালিতে আছে ‘অপ্পিচ্ছা’ বা অল্প ইচ্ছা এস্থলে ‘অল্প’ অভাবার্থে অতএব অনিচ্ছা, (খ) সন্তুষ্টিকথা, (গ) বিবেককথা, (ঘ) অসংসর্গকথা, (ভাবার্থ পূর্বে বুঝাইয়া বলা হইয়াছে) (ঙ) উদ্যোগারম্ভকথা, (চ) শীলকথা, (ছ) সমাধিকথা, (জ) প্রজ্ঞাকথা, (ঝ) বিমুক্তিকথা, ও (ঞ) বিমুক্তিজ্ঞানদর্শন কথা।

হে মেঘিয়, কল্যাণমিত্রসেবী, কল্যাণসহায় ও কল্যাণমিত্রের প্রতি চিত্তাকর্ষণসম্পন্ন ভিক্ষুই আশা করিতে পারে যে, সে পাপত্যাগ ও পুণ্য বৃদ্ধির জন্য উৎসাহ-উদ্যোগসম্পন্ন হইবে, শক্তিমান ও দৃঢ়পরাক্রমশালী হইবে, কুশলধর্ম লাভে ধুর ত্যাগ করিবে না।

হে মেঘিয়, কল্যাণমিত্রসেবী, কল্যাণসহায় ও কল্যাণমিত্রের প্রতি চিত্তাকর্ষণসম্পন্ন ভিক্ষুই আশা করিতে পারে যে, যেই জ্ঞানের দ্বারা উদয়াস্ত সম্বন্ধে জানা যায়, আর্যনির্বাণ লাভ ও সম্যক দুঃখের ক্ষয় করা যায় সেই জ্ঞানে জ্ঞানবান হইবে। হে মেঘিয়, সেই ভিক্ষুর এই পঞ্চধর্মে প্রতিষ্ঠিত হইয়া আর চারিটি ধর্ম ভাবনা করা প্রয়োজন।

(১) কামাসক্তি ত্যাগের জন্য অশুভ ভাবনা বা শরীরের অশুচির বিষয় ভাবনা করা প্রয়োজন।

(২) ক্রোধ পরিত্যাগের জন্য মৈত্রী ভাবনা করা আবশ্যক।

(৩) বিতর্কচ্ছেদ করিবার জন্য আনাপানস্মৃতি ভাবনা করিতে হইবে।

(৪) আমিত্বমান সমুদ্ঘাটন বা পরিত্যাগ করিবার জন্য অনিত্যসংজ্ঞা ভাবনা করা কর্তব্য।

হে মেঘিয়, যে অনিত্যসংজ্ঞা ভাবনা করে তাহার অনাত্মসংজ্ঞা সুন্দররূপে স্থিত থাকে। অনাত্মসংজ্ঞাসম্পন্ন ভিক্ষুর আমিত্বমান উচ্ছিন্ন হয়। ইহাই ইহলোকে প্রত্যক্ষ নির্বাণ। মিথ্যাবিতর্ক বা দুশ্চিন্তারূপ চোরগণ আয়ুষ্মান মেঘিয়ের ধর্মধন হরণ করিতেছে, এই অর্থ বিদিত হইয়া ভগবান তৎকালে এই প্রীতিগাথা উচ্চারণ করিলেন :

ক্ষুদ্র-হীন কাম-তর্কগণ,

উপজি অস্থির করে মানবের মন।

সূক্ষ্ম-দেশ জ্ঞাতির চিন্তায়,

হৃদয় উদ্বেল সৈ'র্যহীন হয়ে যায়।

পরিজ্ঞাত নহে তাহা নরে,

ভ্রান্ত চিত্ত ভ্রমে সদা ভব-ভবান্তরে।

স্মৃতিমান বীর যেই জন,

সেই কুবিতর্ক জেনে করে সংবরণ।

চিত্ত ধ্বংসি উহা না জন্মিতে,

করেছেন ত্যাগ বুদ্ধ অশেষ রূপেতে। প্রথম।


 

২. উদ্ধত সূত্র
৩২. আমি এইরূপ শুনিয়াছি। একসময় ভগবান কুশীনগরে মল্লদিগের শালবনে সেই অংশে বিহার করিতেছিলেন, যেখানে শালতরুরাজি বক্রভাবে সারি বাঁধিয়া তিন দিক জুড়িয়া উঠিয়াছিল। তৎকালে অনেকজন ভিক্ষু ভগবানের কাছাকাছি এক বনবিহারে বাস করিতেছিল। তাহারা অশান্ত, অহংকারী, চঞ্চল, মুখর, বৃথা বাগাড়ম্বরকারী, স্মৃতিহীন, জ্ঞান ও ধ্যানশূন্য, ভ্রান্তচিত্ত এবং অসংযতেন্দ্রিয়। ভগবান সেই অশান্ত... অসংযতেন্দ্রিয় ভিক্ষুদিগকে তাঁহার কাছে এক বনবিহারে বাস করিতে দেখিলেন।

ভগবান ওই বিষয় জানিতে পারিয়া তৎকালে এই উদানগাথা উচ্চারণ করিলেন :

অসংযত কায় আর মিথ্যাদৃষ্টিযুক্ত যেই জন,

তন্দ্রালস্যে অভিভূত, মারবশে করে সে গমন।

কর তাই চিত্ত সংরক্ষণ,

সম্যক সংকল্প সদা কর আলম্বন;

সম্মুখে সম্যক দৃষ্টি নিয়ে,

উদয়-বিলয় পঞ্চস্কন্ধের জানিয়ে,

তন্দ্রালস্য পরাভব করি,

সকল দুর্গতি ভিক্ষু, যাও পরিহরি। দ্বিতীয়।


 

৩. গোপালক সূত্র
৩৩. আমি এইরূপ শুনিয়াছি। একসময় ভগবান কোশল দেশে ভ্রমণ করিতেছিলেন। তাঁহার সঙ্গে অনেক ভিক্ষু ছিলেন। অনেক দূর পথভ্রমণের পর তিনি রাস্তা হইতে নামিয়া এক গাছের তলায় গিয়া এক সজ্জিত আসনে বসিলেন।

তৎকালে এক গোপালক ভগবানের কাছে গিয়া তাঁহাকে বন্দনা করিয়া একপার্শ্বে বসিল। একপার্শ্বে উপবিষ্ট সেই গোপালককে ভগবান ধর্মকথায় কর্তব্যাকর্তব্য দেখাইয়া তাহার ধর্ম-কর্মে ইচ্ছা জন্মাইলেন এবং এই বিষয়ে তাহাকে খুব উত্তেজিত ও অতি আনন্দিত করিলেন। সে ভগবানের উপদেশ কর্তব্যাকর্তব্য জ্ঞাত হইয়া পুণ্য করিতে ইচ্ছুক হইল। ধর্মাচরণে অতি উত্তেজিত ও হৃষ্টচিত্ত হইয়া গোপালক ভগবানকে বলিল, ‘ভগবান, ভিক্ষুসংঘের সহিত আমার নিমন্ত্রণ গ্রহণ করুন।’ ভগবান মৌনভাবে তাহাতে সম্মতি জানাইলেন। তৎপর ভগবান নিমন্ত্রণ গ্রহণ করিয়াছেন দেখিয়া সেই গোপালক আসন হইতে উঠিল এবং ভগবানকে বন্দনা ও প্রদক্ষিণ করিয়া চলিয়া গেল।

পরদিন প্রাতে সেই গোপালক বহু পরিমাণে জলবিহীন পায়স ও নূতন ঘৃত প্রস্তুত করাইয়া ভগবানকে নিবেদন করিল, ‘ভন্তে, সময় হইয়াছে, আহার প্রস্তুত হইয়াছে।’ অনন্তর ভগবান প্রাতঃকালে চীবর পরিধান করিয়া পাত্রচীবর লইয়া ভিক্ষুসংঘের সহিত গোপালকের বাড়ির দিকে যাত্রা করিলেন। তথায় পৌঁছিয়া তিনি সজ্জিত আসনে বসিলেন। তখন গোপালক বুদ্ধ প্রমুখ ভিক্ষুসংঘকে সেই জলবিহীন পায়স ও নূতন ঘৃত স্বহস্তে উৎসর্গ ও পরিবেশন করিল। ভোজন শেষ হইলে ভগবান মুখ-হাত ধুইয়া যখন বসিলেন, তখন গোপালক একখানি নিচু আসন লইয়া ভগবানের পাশে বসিল। ভগবান তখন তাহাকে ধর্মকথায় কর্ম ও কর্মফলাদি দেখাইলেন, জ্ঞান ও সুমতি জন্মাইলেন, ধর্ম-কর্মে আলস্যবিহীন হইবার জন্য উত্তেজিত করিলেন এবং ত্রিরত্ন গুণ প্রভাবে তৎকৃত পুণ্যবলে ভূত, ভবিষ্যৎ ও বর্তমানের অনন্ত দুঃখসকল ধ্বংস হইয়া যাইবে বলিয়া তাহাকে আশ্বস্ত ও সন্তুষ্ট করিলেন। তৎপর গোপালক ভগবানকে আগুবাড়াইয়া দিল। ভগবান চলিয়া গেলে গোপালকের কোনো এক শত্রু তাহাকে ফিরিবার পথে দুই গ্রামের মধ্য সীমায় মারিয়া ফেলিল।

তাহা শুনিয়া কয়েকজন ভিক্ষু ভগবানের নিকট উপস্থিত হইলেন, এবং ভগবানকে অভিবাদনপূর্বক একপার্শ্বে বসিয়া বলিলেন, ভন্তে, যেই গোপালক বুদ্ধ প্রমুখ ভিক্ষুসংঘকে জলবিহীন পায়স ও নূতন ঘৃত স্বহস্তে পরিবেশন করিয়াছিল, তাহাকে দুই গ্রামের মধ্য সীমায় কোনো এক ব্যক্তি মারিয়া ফেলিয়াছে।

শত্রু ইহজন্মের দেহমাত্র পাত করিতে পারে; কিন্তু মিথ্যাদৃষ্টি, মিথ্যাসঙ্কল্প ইত্যাদি অকুশলকর্ম বার বার নরকে ফেলিয়া মহাদুঃখানলে দগ্ধ করে ভগবান এই অর্থ বিদিত হইয়া তখন এই প্রীতিগাথা উচ্চারণ করিলেন :

বিদ্রোহীর দ্রোহী, বৈরীদের বৈরী, করে ক্ষতি যা বিনাশ,

মিথ্যায় স্থাপিত চিত্ত তার চেয়ে বেশি করে সর্বনাশ। তৃতীয়।


 

৪. যক্ষপ্রহার সূত্র
৩৪. আমি এইরূপ শুনিয়াছি। একসময় ভগবান যেখানে রাজগৃহ নগর, যেখানে কাঠবিড়াল পরিপূর্ণ বাঁশবন, তত্রস্থ বেলুবন-আরাম নামক বিহারে বাস করিতেছিলেন। তৎকালে আয়ুষ্মান সারিপুত্র ও আয়ুষ্মান মহামোদ্গল্লায়ন ‘কপোতকন্দর’ নামক স্থানে বাস করিতেছিলেন। একদিন আয়ুষ্মান সারিপুত্র জ্যোৎস্না রাত্রিতে খোলা জায়গায় কেশ ছেদনের অল্প পরে বসিয়া কোনো এক সমাধিতে নিমগ্ন হইলেন।

সেই সময় দুইজন যক্ষ-বন্ধু উত্তর দিক হইতে কোনো কার্যোপলক্ষে দক্ষিণ দিকে যাইতেছিল। যক্ষবন্ধুদ্বয় দেখিল, আয়ুষ্মান সারিপুত্র সেদিন মাত্র মাথার চুল কামাইয়া জ্যোৎস্না রাত্রে খোলা স্থানে বসিয়া আছেন। তাঁহাকে দেখাইয়া একজন যক্ষ দ্বিতীয় যক্ষকে বলিল, ‘শ্রমণের মাথায় প্রহার করিতে আমার ইচ্ছা হয়?’ দ্বিতীয় যক্ষ বলিল না, না, উঁনাকে প্রহার করিও না, উনি শীলাদি গুণে অতি গুণবান, মহাঋদ্ধিমান ও মহাপ্রভাবশালী। প্রথম যক্ষটি দুই-তিনবার সেইরূপ প্রহারকরণের কথা বলিল, দ্বিতীয় যক্ষটিও দুই-তিনবার তাহাকে উক্ত প্রকারে বারণ করিল।

তৃতীয়বারেও তাহার নিষেধ না মানিয়া সে আয়ুষ্মান সারিপুত্রের মাথায় প্রহার করিল। আঘাতটি এত গুরুতর হইল যে উহাতে সাত হাত বা সাড়ে সাত হাত হাতীও মাটিতে ঢুকিয়া যাইত, মহাপর্বতও চূর্ণ-বিচূর্ণ হইয়া যাইত। তখনই সেই যক্ষটি ‘জ্বলিতেছি জ্বলিতেছি’ বলিতে বলিতে মাটি ফাটিয়া অবীচি মহানরকে পড়িয়া গেল।

আয়ুষ্মান মহামোদ্গল্লায়ন দিব্যচক্ষে উহা দেখিয়া আয়ুষ্মান সারিপুত্রের নিকট গিয়া তাঁহাকে বলিলেন, বন্ধো, আপনি ভালো আছেন কি? আয়ুষ্মান সারিপুত্র বলিলেন, ‘হ্যাঁ বন্ধু, ভালো আছি, তবে মাথায় একটু ব্যাথা পাইয়াছি।’

‘কী আশ্চর্য! কী অদ্ভুত! যে আপনি এতই মহাঋদ্ধিমান, মহাশক্তিশালী। বন্ধু সারিপুত্র, এক যক্ষ আপনার মাথায় এত গুরুতর একটা আঘাত করিয়াছিল যে সাত হাত বা সাড়ে সাত হাত হাতিও ওই আঘাতে মাটিতে ঢুকিয়া যাইবে; মহাপর্বতও চূর্ণবিচূর্ণ হইয়া যাইবে; অথচ আপনি ভালো আছেন, মাথায় সামান্য ব্যথা পাইয়াছেন বলিয়া বলিতেছেন।’

তখন আয়ুষ্মান সারিপুত্র বলিলেন, ‘বন্ধু মোদ্গল্লায়ন, কী আশ্চর্য! কী অদ্ভুত! আপনি এত মহাঋদ্ধিমান মহাশক্তিশালী যে যক্ষ পর্যন্ত দেখিতেছেন, আমি এখন পাংশুপিশাচও দেখিতেছি না।’

দূর হইতেই ভগবান উভয় মহাক্ষীণাসবের আলাপ শুনিলেন। আয়ুষ্মান সারিপুত্র সমাধিবহুলতাহেতু এত ঋদ্ধিমহন্ততা লাভ করিয়াছিলেন, ভগবান এই অর্থ বিদিত হইয়া তৎকালে এই প্রীতিগাথা উচ্চারণ করিয়াছিলেন :

কম্পিত নহে চিত্ত যাহার শৈলের মতো স্থির,

রঞ্জিত নহে রাগের স্থানে, ক্রোধের স্থানে ধীর;

কোথা দুঃখ যার ভাবিত এমন চিত্ত সুগম্ভীর! চতুর্থ।


 

৫. নাগ সূত্র
৩৫. আমি এইরূপ শুনিয়াছি। একসময় ভগবান কৌশাম্বীতে ঘোষিতারামে বাস করিতেছিলেন। তখন ভগবানকে ভিক্ষু-ভিক্ষুণী, উপাসক-উপাসিকা, রাজা, রাজ-মহামন্ত্রী, তীর্থিয় (নানা মত, নানা দৃষ্টির প্রচারক) ও তীর্থিয়শ্রাবকেরা পরিবেষ্টন করিয়া থাকিত। ইহাতে তাঁহার দুঃখ ও অসুবিধা হইল। তখন ভগবান চিন্তা করিলেন, ‘আমি এখন ভিক্ষু, ভিক্ষুণী, উপাসক, উপাসিকা, রাজা, রাজ-মহামন্ত্রী, তীর্থিয় ও তীর্থিয় শ্রাবকগণ কর্তৃক পরিবেষ্টিত হইয়া দুঃখে ও অসুবিধায় আছি। আমি এই জনমণ্ডলী হইতে পৃথক হইয়া একাকী বাস করিব।’

অনন্তর ভগবান পূর্বাহ্ন সময়ে চীবর পরিধান করিয়া, পাত্রচীবর লইয়া কৌশাম্বীতে পিণ্ডচারণে প্রবেশ করিলেন। তথা হইতে ফিরিয়া আসিয়া আহারকার্য শেষ হইলে স্বয়ং বিছানা ও আসনাদি তুলিয়া রাখিয়া, সেবক আনন্দকেও না ডাকিয়া, ভিক্ষুসংঘকেও না বলিয়া, সঙ্গে কাহাকেও না লইয়া পারিলেয় বনে যাত্রা করিলেন। ক্রমাগত পর্যটন করিতে করিতে তিনি পারিলেয় বনে উপস্থিত হইলেন। এখন ভগবান পারিলেয় বনে রক্ষিত বন নামক ঘন বনাংশে ভদ্রশাল বৃক্ষের মূলে বাস করিতেছেন।

অন্য একটি বড় হস্তীও হস্তী-হস্তিনী, হস্তীবালকও হস্তীশিশুসকল কর্তৃক পরিবেষ্টিত হইয়া বাস করিতেছিল, তাহাকে ছিন্নাগ্র তৃণ খাইতে হইত, তাহার ভাঙা ডালপালা পরে খাইয়া ফেলিত, তাহাকে ঘোলা জল পান করিতে হইত। স্নান করিয়া উঠিলে হস্তিনীসকল গা ঘেঁষিয়া চলিয়া যাইত। সেও তজ্জন্য দুঃখে ও অসুবিধায় কাল কাটাইতেছিল। সেই হস্তীও ভাবিল, ‘আমি এখন হস্তী, হস্তিনী, হস্তীবালক ও হস্তীশিশুসকলের দ্বারা পরিবেষ্টিত হইয়া বড় দুঃখ ও অসুবিধা ভোগ করিতেছি। ছিন্নাগ্র তৃণ খাইতে হইতেছে ও ঘোলা জল পান করিতে হইতেছে। স্নান করিয়া উঠিলেও হস্তিনীসকল গাঁ ঘেঁষিয়া চলিয়া যাইতেছে। এইরূপে হস্তী-পরিবেষ্টিত হইয়া আমি বড় দুঃখে ও আসুবিধায় কাল কাটাইতেছি।’ অনন্তর সেই হস্তীনাগও দল হইতে বাহির হইয়া পারিলেয় বনে রক্ষিত গহনের দিকে গমন করিল। সেই হস্তী রক্ষিত বনে ভগবানের সাক্ষাৎ পাইয়া তাঁহার সেবা-শুশ্রূষা করিতে লাগিল। সে ভগবানের বাসস্থান তৃণবিহীন করিত। পানীয় ও ভোগ্যজল স্থাপন করিত।

একদিন বিজনে ধ্যান করিবার সময় ভগবান ভাবিলেন, ‘আমি ভিক্ষু-ভিক্ষুণী, উপাসক-উপাসিকা, রাজা, রাজ-মহামাত্যগণ কর্তৃক পরিবেষ্টিত হইয়া বড় দুঃখ ও অসুবিধা ভোগ করিতেছিলাম; এখন তাহাদের নিকট হইতে পৃথক হইয়া সুখে ও নিরাপদে বাস করিতেছি।’

সেই হস্তীটিও ভাবিল, ‘আমি পূর্বে হস্তী-হস্তিনী, হস্তীবালক ও হস্তীশিশু কর্তৃক পরিবেষ্টিত হইয়া বড় দুঃখ ও অসুবিধা ভোগ করিতেছিলাম, এখন তাহাদের নিকট হইতে পৃথক হইয়া সুখে বিচরণ করিতেছি, নূতন তৃণ খাইতেছি, আমার ভগ্ন ডালপালা অপরে খাইতেছে না, নির্মল জল পান করিতেছি। স্নানান্তে হস্তিনীসকলও আর গাঁ ঘেঁষিয়া যাইতেছে না।

তখন ভগবান স্বীয় বিবেকপ্রিয়তা এবং সেই হস্তীনাগের বিবেকপ্রিয়তা বিদিত হইয়া এই প্রীতিগাথা উচ্চারণ করিলেন :

নাগ জিন সনে এই ঈষাদন্ত মাতঙ্গের চিত,

মিলিতেছে পরস্পর বনে হয়ে একাকী রমিত। পঞ্চম।


 

৬. পিণ্ডোল সূত্র
৩৬. আমি এইরূপ শুনিয়াছি। একসময় ভগবান শ্রাবস্তীতে অনাথপিণ্ডিক শ্রেষ্ঠীনির্মিত জেতবন বিহারে বাস করেন। তৎকালে একদিন আয়ুষ্মান পিণ্ডোল ভারদ্বাজ শরীর সোজা করিয়া পর্যঙ্কবন্ধনপূর্বক [পদ্মাসন করিয়া] ভগবানের অনতিদূরে বসিয়াছিলেন। তিনি অরণ্যবাসী, ভিক্ষাজীবী, পাংশুকূলবস্ত্রধারী, ত্রিচীবরধারী, বিতৃষ্ণ, সন্তুষ্ট, বিবেকস্থ, সঙ্গহীন, ধর্মবীর্যসম্পন্ন ও অর্হত্ত্বফল-সমাপত্তিতে নিরত। ভগবান দেখিলেন যে আয়ুষ্মান পিণ্ডোল ভারদ্বাজ অরণ্যবাসী, ভিক্ষাজীবী, পাংশুকূলবস্ত্রধারী, বিতৃষ্ণ, সন্তুষ্ট, বিবেকস্থ, সঙ্গহীন, ধর্মবীর্যসম্পন্ন ও অর্হত্ত্বফল-সমাপত্তিতে নিরত হইয়া ভগবানের অনতিদূরে শরীর সোজা করিয়া পর্যঙ্কবন্ধন করিয়া বসিয়া আছেন।

তাহা দেখিয়া তৎকালে ভগবান এই প্রীতিগাথা উচ্চারণ করিলেন :

অনিন্দন, অঘাতন, প্রাতিমোক্ষে সংবরণ,

ভোজনের মাত্রাজ্ঞান, ভজন বিবেকাসন,

অধিচিত্তে অনুযোগ, বুদ্ধদের এ শাসন। ষষ্ঠ।


 

৭. সারিপুত্র সূত্র
৩৭. আমি এইরূপ শুনিয়াছি। একসময় ভগবান শ্রাবস্তীতে অনাথপিণ্ডিক শ্রেষ্ঠীনির্মিত জেতবন বিহারে বাস করিতেছিলেন। তৎকালে আয়ুষ্মান সারিপুত্র ভগবানের অনতিদূরে সোজা শরীরে পর্যঙ্কাসনে [পদ্মাসনে] উপবিষ্ট ছিলেন। তিনি অল্পেচ্ছু, সন্তুষ্ট, বিবেকস্থ, সংস্রবশূন্য, দৃঢ়বীর্য ও অর্হত্ত্বফলসমাপত্তিতে নিরত। ভগবান আয়ুষ্মান সারিপুত্রকে উক্ত প্রকারে তাঁহার কাছে উপবিষ্ট থাকিতে দেখিয়া তখন এই প্রীতিগাথা উচ্চারণ করিলেন :

হেলা যিনি না করেন অধিচিত্ত-ধ্যানে,

যেই মুনি শিক্ষারত আর্যমার্গজ্ঞানে,

হেন শান্ত নির্বিকার অর্হতের পাশে,

সদা স্মৃতিমানে সব শোক নাহি আসে। সপ্তম।


 

৮. সুন্দরী সূত্র
৩৮. শ্রাবস্তী-নিদান :

তখন ভগবান ও ভিক্ষুসংঘ ভক্তগণের খুব গৌরব-সৎকার, পূজা-সম্মান ও সেবা-শুশ্রূষা পাইতেছিলেন; চীবর, পিণ্ডপাত, শয়নাসন এবং ওষুধ-পথ্যাদিও যথেষ্ট পরিমাণে পাইতে লাগিলেন। তীর্থিয় পরিব্রাজকদের গৌরব-সৎকার, পূজা-সম্মান ও সেবা-শুশ্রূষা লাভ কমিয়া গেল।

তখন সেই তীর্থিয় পরিব্রাজকেরা ভগবানের এবং ভিক্ষুসংঘের লাভ-সৎকার সহ্য করিতে না পারিয়া সুন্দরী পরিব্রাজিকার নিকট গিয়া বলিল, ‘ভগ্নি, তুমি জ্ঞাতিগণের একটি উপকার করিতে পারিবে কি?’

সুন্দরী : হে আর্যগণ, কী করিতে হইবে? আমি কী করিতে পারিব? জ্ঞাতিগণের জন্য আমি জীবনও দান করিয়াছি।

পরিব্রাজকগণ : ভগ্নি, তাহা হইলে তুমি সর্বদা জেতবনে গমন কর। ‘যে আজ্ঞা’ বলিয়া সুন্দরী পরিব্রাজিকা তীর্থিয়গণকে প্রতিশ্রুতি দিল এবং তারপর হইতে সর্বদা জেতবনে গমন করিতে লাগিল। যখন তাহারা জানিল যে অনেক লোক সুন্দরী পরিব্রাজিকাকে সর্বদা জেতবনে গমন করিতে দেখিয়াছে; তখন তাহারা তাহাকে বধ করিয়া জেতবনে দীর্ঘ খাত খনন করিয়া তাহাতে পুতিয়া কোশলরাজ প্রসেনজিতের কাছে গিয়া বলিল, ‘মহারাজ, সুন্দরী পরিব্রাজিকাকে দেখা যাইতেছে না।’

রাজা : কোথায় আছে বলিয়া তোমাদের সন্দেহ হয়?

পরিব্রাজক : মহারাজ, জেতবনে আছে বলিয়া মনে হয়।

রাজা : তাহা হইলে জেতবনে অনুসন্ধান কর। অতঃপর সেই তীর্থিয় পরিব্রাজকেরা জেতবনে অনুসন্ধান করিতে করিতে যেই পরিখা কূপে পুতিয়াছিল, তাহা হইতে সুন্দরীর মৃতদেহ বাহির করিল এবং এক খাটে উহা রাখিয়া শ্রাবস্তীতে লইয়া গেল। তথায় তাহারা রাস্তা হইতে রাস্তায়, তেমাথা রাস্তা হইতে তেমাথা রাস্তায় শবটি দেখাইয়া লোকদিগের কাছে ভিক্ষুসংঘের নিন্দা রটাইতে লাগিল। মহাশয়গণ, দেখুন শাক্যপুত্রগণের কর্ম। এই সকল শ্রমণ শাক্যপুত্র নির্লজ্জ, দুঃশীল, পাপী, মিথ্যাবাদী ও অব্রহ্মচারী। তাহারাও নাকি আবার বলে যে, আমরা ধর্মচারী, সংযতাচারী, ব্রহ্মচারী, সত্যবাদী, শীলবান ও কল্যাণধর্মা। ইহাদের শ্রমণত্ব বা ব্রাহ্মণত্ব নাই। কোথায় ইহাদের শ্রামণ্য? কোথায় ইহাদের ব্রাহ্মণ্য? শ্রমণত্ব-ব্রাহ্মণত্ব হইতে ইহারা স্খলিত। পুরুষ পুরুষের কার্য করিয়া স্ত্রীলোকটিকে প্রাণে মারিবে কেন?

অতঃপর লোকেরা শ্রাবস্তীতে ভিক্ষুগণকে দেখিলে উক্ত প্রকারে অসভ্য কথায় কর্কশভাবে আক্রোশ, গালাগালি, দ্বেষ [রোষ] ও বিদ্বেষ করিতে আরম্ভ করিল। তৎকালে অনেকজন ভিক্ষু পূর্বাহ্ন সময়ে চীবর পরিধান করিয়া পাত্রচীবর গ্রহণপূর্বক শ্রাবস্তীতে ভিক্ষায় প্রবেশ করিলেন। ভিক্ষা করা শেষ হইলে ফিরিয়া আসিয়া আহারকৃত্য সমাপ্ত করিলেন। তৎপর তাঁহারা ভগবানের নিকট গমন করিয়া তাঁহাকে বন্দনা করিয়া বসিলেন। এবং এখন শ্রাবস্তীতে লোকেরা ভিক্ষু দেখিলে যে কীরূপে অসভ্য কথায় কর্কশভাবে গালাগালি করিতেছে সেই সকল নিবেদন করিলেন।

ভগবান বলিলেন, হে ভিক্ষুগণ, এই অপবাদ দীর্ঘকাল থাকিবে না। সপ্তাহমাত্র থাকিবে। সপ্তাহের পর চলিয়া যাইবে। ভিক্ষুগণ, তাহা হইলে যাহারা ভিক্ষু দেখিয়া অসভ্য কথায় কর্কশ বাক্যে আক্রোশ ও গালাগালি করে, রোষ ও বিদ্বেষ করে, তাহাদিগকে তোমরা এই গাথায় প্রত্যুত্তর দিও :

মিথ্যাবাদী লোক হয় নরকে পতিত,

আর যে করিয়া বলে ‘নহে মম কৃত’

এইরূপ হীনকর্মা মানব উভয়

পরলোক গিয়া সমফলভাগী হয়।

অনন্তর ভিক্ষুগণ ভগবানের নিকট এই গাথা শিখিয়া ভিক্ষু-আক্রোশকারী লোকদিগকে এই গাথায় প্রত্যুত্তর দিতে লাগিলেন :

মিথ্যাবাদী লোক হয় নরকে পতিত,

আর যে করিয়া বলে নহে মম কৃত।

এইরূপ হীনকর্মা মানব উভয়,

পরলোকে গিয়া সম ফলভাগী হয়।

তখন লোকদের মনে এই ভাব আসিল, ‘এই শ্রমণ শাক্যপুত্রগণ এইরূপ কর্মকারী নহেন, এই কর্ম ইঁহারা করেন নাই বলিয়া শপথ করিতেছেন।’ তখন সেই অকীর্তি শব্দ আর রহিল না, সপ্তাহমাত্র ছিল তারপর চলিয়া গেল।

অনন্তর অনেকজন ভিক্ষু ভগবানের নিকট গিয়া তাঁহাকে অভিবাদনপূর্বক একপার্শ্বে দাঁড়াইলেন এবং ভগবানকে বলিলেন, ভন্তে, কী আশ্চর্য! কী অদ্ভুত! ভগবান যে কহিয়াছিলেন, ‘হে ভিক্ষুগণ, এই অপবাদ দীর্ঘকাল থাকিবে না, সপ্তাহমাত্র থাকিবে, তারপর চলিয়া যাইবে।’ তাহা খুব ঠিকই বলিয়াছেন।

মূর্খগণের মিথ্যা দোষারোপন ধীর, পণ্ডিতগণ সকল সহ্য করিতে পারেন, এই অর্থ বিদিত হইয়া ভগবান তৎকালে এই প্রীতিগাথা উচ্চারণ করিলেন :

অসংযত জন করে বিদারণ পুরুষবচন বাণে;

সংগ্রামে আগত মাতঙ্গে যেমন প্রতিযোদ্ধা শর হানে।

শুনিয়া তেমন কর্কশ বচন বলিতে কোনো জনে,

ভিক্ষু ক্ষেমকামী সহিবে সেসব বিদ্বেষবিহীন মনে। অষ্টম।


 

৯. উপসেন সূত্র
৩৯. আমি এইরূপ শুনিয়াছি। একসময় ভগবান রাজগৃহের অন্তর্গত ‘কলন্দক নিবাপ’ নামক স্থানে বেণুবন বিহারে বাস করিতেছিলেন। তৎকালে একদিন বঙ্গান্ত ব্রাহ্মণের পুত্র আয়ুষ্মান উপসেনের মনে এইরূপ ভাবের উদয় হইল : ‘কী ভাগ্য আমার! কত সৌভাগ্য আমার! যেহেতু আমার উপদেষ্টা শাস্তা স্বয়ং ভগবান অর্হৎ সম্যকসম্বুদ্ধ। এমন সুদেশিত ধর্ম-বিনয়ে আমি আগার হইতে অনাগারে প্রব্রজ্জিত, আমার সঙ্গী ব্রহ্মচারীগণও শীলবান সদ্ধর্মপরায়ণ, আমিও শীলপালনকারী, সমাধিস্থ, একাগ্রচিত্ত, অর্হৎ, ক্ষীণাসব, মহাঋদ্ধি ও শক্তিসম্পন্ন, ধন্য আমার জীবন; ধন্য আমার মরণ।’

তখন ভগবান চিত্তের দ্বারা উপসেন বঙ্গান্ত তনয়ের চিত্ত জানিয়া এই প্রীতিগাথা উচ্চারণ করিলেন :

জীবন যাহারে, নাহি দেয় তাপ, মরণেও শোক হয় না যার,

দেখেছে সে ধীর অমৃতের পদ, শোক মাঝে শোক হয় না তার।

উচ্ছিন্ন করেছে তৃষ্ণা ত্রিভবের, হেন শান্তচিত ভিক্ষুর আর

জন্ম নাহি হয়; সকল সংসারে, পুনঃ আগমন রহিত তার। নবম।


 

১০. সারিপুত্র উপশম সূত্র
৪০. সেই সময়ে একদিন আয়ুষ্মান সারিপুত্র ভগবানের অল্পদূরে পর্যঙ্কাসনে ঋজুদেহে, তাঁহার ক্লেশ উপশমের বিষয় পুনরায় চিন্তা করিতে করিতে বসিয়াছিলেন। ভগবান আয়ুষ্মান সারিপুত্রকে এইভাবে উপশম লাভের বিষয় চিন্তা করিতে দেখিয়া, তৎকালে এই অর্থ বিদিত হইলেন যে তাঁহার অগ্রশ্রাবক সারিপুত্রের অপরিমিত পারমিতা জ্ঞানপ্রভাবে সকল ক্লেশ অর্হত্ত্বমার্গজ্ঞান লাভের সঙ্গে সঙ্গে সম্পূর্ণ পরিত্যক্ত হইয়াছে, উনি ওই সকল গুণ প্রত্যবেক্ষণ বা পুনর্দর্শন করিতেছেন, এই অর্থ বিদিত হইয়া ভগবান তৎকালে এই প্রীতিগাথা উচ্চারণ করিলেন :

চিত্ত যার উপশান্ত তৃষ্ণা যার হয়েছে ছেদন,

ক্ষীণ তার জন্মভব মুক্ত তিনি মারের বন্ধন। দশম।

মেঘিয় বর্গ চতুর্থ সমাপ্ত।

স্মারক-গাথা

মেঘিয়, উদ্ধত, গোপালক, যক্ষ, নাগ, পিণ্ডোল,

সারিপুত্র, সুন্দরী, উপসেন, বঙ্গান্ত পুত্র ও উপশম দশম।


 

৫. সোণ বর্গ
১. প্রিয়তর সূত্র
৪১. শ্রাবস্তী-নিদান :

তৎকালে একদিন কোশলরাজ প্রসেনজিৎ মল্লিকা দেবীর সহিত রাজপ্রাসাদের উপরিতলে উঠিয়া রানিকে বলিল, ‘হে মল্লিকে তোমার নিজের চেয়ে প্রিয় আর কেহ আছে কি?’

মল্লিকা : ‘মহারাজ, আমার নিজের চেয়ে প্রিয় আর কেহ নাই। আপনার নিজের চেয়ে প্রিয় কেহ আছে কি?’

রাজা : ‘মল্লিকে আমারও নিজের চেয়ে প্রিয় আর কেহ নাই।’

তৎপর কোশলরাজ প্রাসাদ হইতে নামিয়া ভগবানের নিকট গেল এবং ভগবানকে বন্দনা করিয়া একপার্শ্বে বসিল। একপার্শ্বে বসিয়া কোশলরাজ ভগবানকে বলিল :

ভন্তে, আমি মল্লিকা দেবীর সহিত প্রাসাদের উপরিতলে উঠিয়া মল্লিকা দেবীকে বলিলাম, ‘হে মল্লিকে, তোমার নিজের চেয়ে প্রিয় আর কেহ আছে?’ সে বলিল, ‘মহারাজ আমার নিজের চেয়ে প্রিয় আর কেহ নাই। আপনার নিজের চেয়ে প্রিয় কেহ আছে কি?’ আমি মল্লিকা দেবীকে বলিলাম, ‘মল্লিকে, আমার নিজের চেয়ে প্রিয় আর কেহ নাই।’

তখন এই সংসারে জীবগণের যে আপন হইতে প্রিয় কেহ নাই, এই অর্থ সর্বতোভাবে বিদিত হইয়া ভগবান এই প্রীতিগাথা উচ্চারণ করিলেন :

সকল দিকেতে করিয়া সন্ধান মনে মনে,

কোথাও দেখি না আপনার চেয়ে প্রিয়জনে।

পরের বিভিন্ন আত্মা এইরূপ প্রিয় অতি,

আত্মকামী তাই হিংসা করিও না পর প্রতি। প্রথম।


 

২. অল্পায়ু সূত্র
৪২. শ্রাবস্তী-নিদান :

তৎকালে আয়ুষ্মান আনন্দ একদিন বিকালে ধ্যান হইতে উঠিয়া ভগবানের নিকট গমনপূর্বক তাঁহাকে বন্দনা করিয়া একপার্শ্বে বসিলেন। একপার্শ্বে বসিয়া তিনি ভগবানকে বলিলেন, ভন্তে ভগবান, আপনার মাতা যে এত অল্পায়ু ছিলেন উহা বড়ই আশ্চর্য, বড়ই অদ্ভুত, ভগবানের জন্মের সপ্তাহকাল পরেই ভগবানের মাতা দেহত্যাগ করিয়া তুষিত দেবলোকে উৎপন্ন হইলেন!

ভগবান বলিলেন, ‘হ্যাঁ আনন্দ, বোধিসত্ত্বগণের মাতাগণ অল্পায়ুই হয়! তাঁহাদের জন্মের সপ্তাহকাল পরেই দেহত্যাগ করিয়া তুষিত স্বর্গে জন্মগ্রহণ করে।

সকল জীবেরই বিনাশ অবশ্যম্ভাবী, এই মরণানুস্মৃতিরূপ অর্থ সম্পূর্ণ জ্ঞাত হইয়া ভগবান তখন এই প্রীতিগাথা উচ্চারণ করিলেন :

করিবে যেসব জীব জনম গ্রহণ,

আর যারা দেহ ত্যজি করিবে গমন,

সবি সে ভঙ্গুর বলে জানিয়া পণ্ডিত,

বীর্যবান ব্রহ্মচর্য করিবে পালন। দ্বিতীয়।


 

৩. সুপ্রবুদ্ধ কুষ্ঠী সূত্র
৪৩. আমি এইরূপ শুনিয়াছি। একসময় ভগবান রাজগৃহে কলন্দক নিবাপ নামক স্থানে বেণুবন বিহারে বাস করিতেছিলেন। তৎকালে রাজগৃহে সুপ্রবুদ্ধ নামক এক কুষ্ঠরোগী ছিল। সে গরিব, অতি দীনদরিদ্র। একদিন ভগবান ধর্মদেশনা করিতে করিতে বহুসংখ্যক লোক পরিবৃত হইয়া বসিয়াছিলেন। সুপ্রবুদ্ধ কুষ্ঠী সেই একত্রিত মহাজনসংঘকে দূর হইতে দেখিল। দেখিয়া তাহার আশা হইল, নিঃসন্দেহ ওখানে কোনো খাদ্য বণ্টন করা হইতেছে। আমিও সেই জনতার ভিতর যাইয়া কিছু খাদ্য-ভোজ্য পাইতে পারিলে ভালো হয়।

অতঃপর সুপ্রবুদ্ধ কুষ্ঠী সেই মহাজনমণ্ডলীর নিকটবর্তী হইল, দেখিল ভগবান সেই বিশাল জনতায় ধর্মদেশনা করিতে করিতে উপবিষ্ট আছেন। তখন সুপ্রবুদ্ধ কুষ্ঠী ভাবিল, এখানে কোনো খাদ্য-ভোজ্য বিতরণ করা হইতেছে না, এই শ্রমণ গৌতম পরিষদে ধর্মদেশনা করিতেছেন, আমিও ধর্ম শুনিব। এই ভাবিয়া সে সেইখানে একপার্শ্বে বসিল।

ভগবান সকলের মনের ভাব জানিবার জন্য মনোনিবেশ করিলেন। কে তাঁহার ধর্ম বুঝিতে সমর্থ হইবে উহা দেখিতে লাগিলেন। তিনি জানিতে পারিলেন, একমাত্র জনতায় উপবিষ্ট সুপ্রবুদ্ধ কুষ্ঠীই তাঁহার ধর্ম লাভে সমর্থ হইবে। ভগবান তাহাকে উপলক্ষ করিয়া আনুক্রমিক উপদেশ দিতে লাগিলেন; যথা : দানকথা, শীলকথা, স্বর্গকথা, কামভোগের অপকারিতা, জঘন্যতা ও কষ্টের কথা বলিলেন এবং নৈষ্ক্রম্যের গুণ বর্ণনা করিলেন। যখন ভগবান দেখিলেন যে সুপ্রবুদ্ধ কুষ্ঠীর মন সত্য বুঝিবার উপযুক্ত মৃদু, পঞ্চনীবরণবিহীন (কাম, ক্রোধ, তন্দ্রা, ঔদ্ধত্য ও সন্দেহবিহীন) প্রসন্ন ও উৎফুল্ল হইয়াছে, তখন বুদ্ধগণের যাহা অসাধারণ ধর্মদেশনা তাহা তিনি ব্যাখ্যা করিতে লাগিলেন। যেমন নির্মল ধপধপে সাদা কাপড়ে রং দিলে উহাতে ভালোরূপে রং লাগে, তদ্রূপ পঞ্চনীবরণরূপ ময়লাবিহীন সুপ্রবুদ্ধ কুষ্ঠীর নির্মল চিত্তেও ধর্মের রং ধরিল। সেই আসনেই তাহার বিমল ধর্মচক্ষু লাভ হইল। সে ধর্ম দর্শন করিল, লাভ করিল, বুঝিল এবং ধর্মতত্ত্বে প্রবেশ করিল, তাহার সকল সন্দেহ দূর হইল, ইহা কীরূপ জিজ্ঞাসা করিবার কিছুই রহিল না। তাহাতে সে বুঝিতে পারিল যে যাহা কিছু উৎপন্ন হয় তাহা সমস্তই বিনাশ হয়। সে কুশল ধর্মে পূর্ণতা লাভ করিল এবং বুঝিল, শাস্তার শাসন হইতে চ্যুত হইয়া এখন অপর শাস্তার আশ্রয় গ্রহণ করা তাহার পক্ষে অসম্ভব।

সে আসন হইতে উঠিয়া শাস্তার নিকট গমনপূর্বক তাঁহাকে বন্দনা করিয়া একপার্শ্বে বসিয়া বলিল, ভন্তে, বড়ই সুন্দর! বড়ই অদ্ভুত! ভন্তে, আপনি যেন কোনো অধোমুখ পাত্রকে উপরমুখ করিলেন, বা কোনো ঢাকা জিনিসের যেন ঢাকনি খুলিয়া লইলেন বা পথভ্রষ্টকে যেন পথ দেখাইলেন কিংবা অন্ধকারে যেন তৈলের প্রদীপ ধারণ করিলেন, চক্ষুষ্মানেরা যেমন রূপ দেখে এইরূপেই ভগবান অনেক প্রকারে ধর্ম প্রকাশ করিলেন। ভন্তে, আমি প্রাণের সহিত ভগবানের ধর্মের এবং ভিক্ষুসংঘের শরণ লইতেছি। অদ্য হইতে আমাকে আজীবন আপনার শরণাগত উপাসক বলিয়া ধারণা করুন।

ভগবান সুপ্রবুদ্ধ কুষ্ঠীকে স্পষ্টভাবে ধর্মকথা শুনাইলেন, ধর্ম গ্রহণ করাইলেন এবং সদ্ধর্মপরায়ণ হইবার জন্য খুব উত্তেজিত এবং সন্তুষ্ট করিলেন। সুপ্রবুদ্ধ কুষ্ঠীও ভগবানের দেশনায় ধর্মকথা অবগত হইয়া ধর্মগ্রহণ ও তৎ প্রতিপালনে সমুত্তেজিত হইল এবং অতি সন্তুষ্টচিত্তে ভগবানের বাক্য অভিনন্দন ও অনুমোদন করিয়া আসন হইতে উত্থানপূর্বক ভগবানকে বন্দনা ও প্রদক্ষিণ করিয়া চলিয়া গেল। যাইবার সময় এক নবপ্রসূতি গাভী সুপ্রবুদ্ধ কুষ্ঠীকে শৃঙ্গাঘাতে মারিয়া ফেলিল।

অনন্তর অনেকজন ভিক্ষু ভগবানের নিকট উপস্থিত হইয়া এবং তাঁহাকে অভিবাদনপূর্বক একপার্শ্বে বসিয়া বলিলেন, ভন্তে, যেই সুপ্রবুদ্ধ কুষ্ঠী ভগবানের নিকট দেশনা শুনিয়া ধর্ম গ্রহণ করিয়াছিল এবং সমুত্তেজিত ও সন্তুষ্ট হইয়া চলিয়া গিয়াছিল অদ্য তাহার মৃত্যু হইয়াছে। পরলোকে তাহার কী গতি হইয়াছে?

ভগবান : হে ভিক্ষুগণ, সুপ্রবুদ্ধ কুষ্ঠী পণ্ডিত। সে যথাধর্ম প্রতিপন্ন হইয়াছিল। তাহাকে আমার ধর্ম লাভ করাইতে বিশেষ বেগ পাইতে হয় নাই। হে ভিক্ষুগণ, সুপ্রবুদ্ধ কুষ্ঠীর সৎকায়দৃষ্টি (পঞ্চস্কন্ধে নিত্য বলিয়া ধারণা), বিচিকিৎসা (সন্দেহ) ও শীলব্রত পরামর্শ (বুদ্ধ ব্যতীত অবুদ্ধগণের প্রচারিত রীতিনীতি আদি পালনে মুক্তি আছে মনে করিয়া তাহা দৃঢ়গ্রহণ), এই তিনটি সংযোজন (বন্ধন) সম্পূর্ণ ছিন্ন হইয়াছে। আর তাহার অধঃপতন অসম্ভব, সে আর্য অষ্টাঙ্গিক মার্গরূপ ধর্মযানের দ্বারা নীত হইতেছে। সকৃদাগামী, অনাগামী ও অর্হৎ সম্বোধি লাভের জন্য সে ভাবনায় রত।

ভগবান এইরূপ বলিলে অন্য একজন ভিক্ষু বলিলেন, ভন্তে, সুপ্রবুদ্ধ কুষ্ঠী কেন এত কাঙ্গাল দীনদরিদ্র হইয়া জন্মগ্রহণ করিয়াছিল?

ভগবান : হে ভিক্ষুগণ, সুপ্রবুদ্ধ কুষ্ঠী পূর্বে এই রাজগৃহে এক শ্রেষ্ঠীপুত্র হইয়া জন্মগ্রহণ করিয়াছিল। সে বাগানে গমনকালে তগরশিখী পচ্চেক বুদ্ধকে দেখিয়া ‘কে এই কুষ্ঠীটা বিচরণ করিতেছে’ এই বলিয়া তাহার গায়ে থুথু ত্যাগপূর্বক তুচ্ছ-তাচ্ছিল্য করিয়া চলিয়া গিয়াছিল। সেই কর্মের ফলে সেই শ্রেষ্ঠীপুত্র নরকে উৎপন্ন হইয়াছিল ও বহু শতসহস্র বৎসর নরকাগ্নিতে দগ্ধ হইয়াছিল। সেই কর্মের অবশিষ্ট ফলহেতু সে এই রাজগৃহে অতি দীনদরিদ্র হইয়া জন্মগ্রহণ করিয়াছিল। সে তথাগতের ধর্ম-বিনয় অবগত হইয়া শ্রদ্ধা উৎপাদন ও শীল পালন করিয়াছিল। শ্রুতধর্ম সম্যক গ্রহণ করিয়া সে ক্লেশ ত্যাগপূর্বক স্রোতাপত্তিফলজ্ঞান লাভ করিয়াছে এবং শরীর ভেদ হইলে মৃত্যুর পর সুগতি স্বর্গলোকে ত্রয়স্ত্রিংশ দেবগণের কাছে জন্মগ্রহণ করিয়াছে। সেস্থলে সে সৌন্দর্য ও সম্মানে অধিকতর বিরাজিত হইতেছে।

এই পাপের শাস্তি ও পুণ্যের পুরস্কার সম্পূর্ণ বিদিত হইয়া ভগবান তৎকালে এই প্রীতিগাথা উচ্চারণ করিয়াছিলেন :

যথা সে কুপথ ত্যজে চক্ষুষ্মান শক্তি আছে যার,

তেমনি পণ্ডিত ভবে সর্বপাপ কর পরিহার। তৃতীয়।


 

৪. কুমার সূত্র
৪৪. শ্রাবস্তী-নিদান :

তৎকালে একদিন অনেকজন বালক শ্রাবস্তী এবং জেতবনের মাঝখানে মাছ ধরিতেছিল। ভগবান পূর্বাহ্ন সময়ে চীবর পরিধান করিয়া পাত্রচীবর গ্রহণপূর্বক শ্রাবস্তীতে পিণ্ডচারণ করিতে প্রবেশ করিয়াছিলেন। ছেলেসকলকে মাছ ধরিতে দেখিয়া ভগবান সেস্থলে গমন করিলেন এবং তাহাদিগকে বলিলেন, ‘হে বালকসকল, তোমরা কি দুঃখকে ভয় কর? দুঃখ কি তোমাদের অপ্রিয়?’ ছেলেরা বলিল, ‘হ্যাঁ ভন্তে, আমরা দুঃখকে ভয় করি, দুঃখ আমাদের অপ্রিয়।’

এই বালকেরা দুঃখ চাহে না, কিন্তু যেন দুঃখ চাহিতেছে, কেননা যে কর্ম দুঃখ দিবে তাহাই করিতেছে, এই অর্থ ভগবান সর্বতোভাবে বিদিত হইয়া তৎকালে এই প্রীতিগাথা উচ্চারণ করিলেন :

তোমরা দুঃখকে যদি ভয় করহে, না বাস দুঃখ ভালো,

তবে প্রকাশ্যে কিংবা গোপনে পাপ করো না কোনো কাল।

যদি করিবে কিংবা করিছ পাপ (কাঁদিবে ‘ত্রাহি’ ‘ত্রাহি’),

তখন বাঁচিব আশে পলায়ে গেলে তবু মুকতি নাহি। চতুর্থ।


 

৫. উপোসথ সূত্র
৪৫. আমি এইরূপ শুনিয়াছি। একসময় ভগবান শ্রাবস্তীর অন্তর্গত পূর্বারামে মিগারমাতা বিশাখার বিহারে বাস করেন। তৎকালে ভগবান এক উপোসথ দিবসে ভিক্ষুসংঘ পরিবৃত হইয়া বসিয়াছিলেন।

যখন রাত্রি অধিক হইল, প্রথম যাম অতীত হইল, তখন আয়ুষ্মান আনন্দ উত্তরাসঙ্গ একাংশ করিয়া ভগবানের প্রতি করজোড় হইয়া বলিলেন, ‘ভন্তে, রাত বেশি হইয়াছে, প্রথম যাম গত হইয়াছে, ভিক্ষুসংঘ অনেকক্ষণ ধরিয়া বসিয়া আছেন। ভন্তে ভগবান, ভিক্ষুগণকে প্রাতিমোক্ষ দেশনা করুন।’ কিন্তু ভগবান নীরব রহিলেন।

তারপর মধ্যম রাত্রি অতীত হইয়া গেল। আয়ুষ্মান আনন্দ আসন হইতে উঠিলেন এবং উত্তরাসঙ্গ [চীবর] একাংশ করিয়া, ভগবানের প্রতি করজোড় হইয়া আবার প্রার্থনা করিলেন, ভন্তে, রাত খুব বেশি হইয়াছে, মধ্যম যাম অতীত হইয়াছে। ভিক্ষুসংঘ অনেকক্ষণ ধরিয়া বসিয়া আছেন। হে ভগবান ভিক্ষুসংঘকে প্রাতিমোক্ষ দেশনা করুন। কিন্তু এই বারেও ভগবান নীরব রহিলেন।

রাত্রি আরও অধিক হইল, শেষ যাম অতীত হইয়া গেল। অর্বণ (সূর্যোদয়ের পূর্বে আগত রক্তিমাভা) উদিত হইল। আনন্দময়ী রজনী সমাগতা। তখন আয়ুষ্মান আনন্দ আসন হইতে উঠিয়া উত্তরাসঙ্গ একাংশ করিয়া ভগবানের প্রতি করজোড় হইয়া আবার বলিলেন, ভন্তে, রাত খুব বেশি হইয়াছে, শেষ যাম চলিয়া গিয়াছে, অরুণ উঠিয়াছে। প্রভাময়ী রাত্রি। ভিক্ষুসংঘ অনেকক্ষণ ধরিয়া বসিয়া আছেন। ভন্তে ভগবান, ভিক্ষুসংঘকে প্রাতিমোক্ষ উদ্দেশ করুন। তখন ভগবান বলিলেন, ‘হে আনন্দ, পরিষদ অপরিশুদ্ধ।’

তাহা শুনিয়া আয়ুষ্মান মহামোদ্গল্লায়ন ভাবিলেন, ভগবান কাহার জন্য বলিতেছেন যে ‘হে আনন্দ, পরিষদ অপরিশুদ্ধ’। অনন্তর আয়ুষ্মান মহামোদ্গল্লায়ন সকল উপস্থিত ভিক্ষুসংঘের চিত্ত স্বীয় চিত্তের দ্বারা জানিবার জন্য মনোনিবেশ করিলেন। তিনি সেই দুঃশীল, পাপী, ভীত লোকটিকে দেখিলেন, যে শ্রমণ না হইয়াও শ্রমণ বলিয়া পরিচয় দিতেছিল, ব্রহ্মচারী না হইয়াও ব্রহ্মচারী বলিয়া পরিচয় দিতেছিল, সেই ভিতরে পঁচা, রাগযুক্ত, আবর্জনাসদৃশ লোকটি ভিক্ষুসংঘের মধ্যে বসিয়াছিল। আয়ুষ্মান মহামোদ্গল্লায়ন তাহাকে দেখিলেন; দেখিয়া আসন হইতে উঠিয়া তাহার নিকট গমনপূর্বক বলিলেন, ‘বন্ধো, তুমি উঠো, তোমাকে ভগবান দেখিয়াছেন। তোমার ভিক্ষুসংঘের সহিত বসিবার অধিকার নাই।’ কিন্তু লোকটি নীরবে বসিয়া রহিল।

আয়ুষ্মান মহামোদ্গল্লায়ন পুনরায় বলিলেন, ‘বন্ধো, তুমি উঠো, ভগবান তোমাকে দেখিয়াছেন। তোমার ভিক্ষুসংঘের সহিত বাসের অধিকার নাই।’ দ্বিতীয়বারেও সে নীরবে বসিয়া রহিল। তৃতীয়বার বলা সত্ত্বেও যখন সে নীরবে বসিয়া রহিল, উঠিয়া গেল না, তখন আয়ুষ্মান মহামোদ্গল্লায়ন বাহুতে ধরিয়া তাহাকে বহির্দ্বার তোরণ হইতে বাহির করিয়া তালা বন্ধ করিলেন। তিনি ভগবানের নিকট গিয়া বলিলেন :

ভন্তে, আমি তাহাকে বাহির করিয়া দিয়াছি। এখন পরিষদ পরিশুদ্ধ, ভন্তে ভগবান, এখন ভিক্ষুদিগকে প্রাতিমোক্ষ উদ্দেশ করুন। ভগবান বলিলেন, ‘হে মোদ্গল্লায়ন কী আশ্চর্য! কী অদ্ভুত! শেষে বাহুতে ধরিয়া তাহাকে তুলিয়া দিতে হইল, সেই তুচ্ছ বা অন্তঃসারশূন্য লোকটি এতক্ষণ পর্যন্ত উঠিল না।

অনন্তর ভিক্ষুসংঘকে সম্বোধন করিয়া ভগবান বলিলেন, হে ভিক্ষুগণ, এই হইতে আমি আর উপোসথ করিব না, প্রাতিমোক্ষ উদ্দেশ করিব না। ইহার পর হইতে তোমরাই উপোসথ করিবে এবং প্রাতিমোক্ষ উদ্দেশ করিবে।

ভিক্ষুগণ, তথাগত যে অপরিশুদ্ধ পরিষদে উপোসথ করিবেন বা প্রাতিমোক্ষ উদ্দেশ করিবেন, ইহা সম্পূর্ণ অসম্ভব।

ভিক্ষুগণ, মহাসমুদ্রের আটটি আশ্চর্য-অদ্ভুত ধর্ম আছে, যাহা চাহিয়া চাহিয়া অসুরেরা মহাসমুদ্রে অভিরমিত হয়। সেই আটটি কী কী?

(১) ভিক্ষুগণ, মহাসমুদ্র ক্রমনিম্ন, ক্রমগভীর, ক্রমশ অগাধ গম্ভীর-জলপ্রপাতের ন্যায় হঠাৎ অতি গম্ভীর নহে। হে ভিক্ষুগণ, মহাসমুদ্র যে ক্রমনিম্ন, ক্রমগভীর, ক্রমশ অগাধ গম্ভীর—জলপ্রপাতের ন্যায় হঠাৎ অতি গভীর নহে। এইটি মহাসমুদ্রের প্রথম আশ্চর্য-অদ্ভুত ধর্ম, যাহা দেখিয়া দেখিয়া অসুরেরা মহাসমুদ্রে অভিরমিত হয়।

(২) ভিক্ষুগণ, পুনঃ মহাসমুদ্র স্থিরস্বভাববিশিষ্ট। উহা কখনো তীর অতিক্রম করে না। ভিক্ষুগণ, ইহাও মহাসমুদ্রের দ্বিতীয় আশ্চর্য-অদ্ভুত ধর্ম, যাহা দেখিয়া দেখিয়া অসুরেরা মহাসমুদ্রে অভিরমিত হয়।

(৩) ভিক্ষুগণ, পুনঃ মহাসমুদ্র মরা-পঁচার সহিত বাস করে না। কোনো মরা-পঁচা মহাসমুদ্রে পড়িলে উহাকে শীঘ্রই তীরে লইয়া আসে, স্থলে তুলিয়া দেয়। মহাসমুদ্র যে মরা-পঁচার সহিত বাস করে না, কোনো মরা-পঁচা পড়িলে শীঘ্র উহাকে তীরে লইয়া আসে, স্থলে তুলিয়া দেয়। ভিক্ষুগণ, ইহাও মহাসমুদ্রের তৃতীয় আশ্চর্য-অদ্ভুত ধর্ম, যাহা দেখিয়া দেখিয়া অসুরেরা মহাসমুদ্রে অভিরমিত হয়।

(৪) ভিক্ষুগণ, পুনঃ গঙ্গা, যমুনা, অচিরবতী, সরভূ, মহী প্রভৃতি মহানদীসকল মহাসমুদ্রে মিলিত হইয়া তাহাদের পূর্বের নাম-গোত্র ত্যাগ করে এবং মহাসমুদ্রে গণ্য হয়। এই যে গঙ্গা, যমুনা, অচিরবতী, সরভূ, মহী প্রভৃতি মহানদীসকল মহাসমুদ্রে আসিয়া পূর্বের নাম-গোত্র ত্যাগ করে, মহাসমুদ্র বলিয়াই পরিচিত হয়, ভিক্ষুগণ, ইহাও মহাসমুদ্রের চতুর্থ আশ্চর্য-অদ্ভুত ধর্ম, যাহা দেখিয়া দেখিয়া অসুরেরা মহাসমুদ্রে অভিরমিত হয়।

(৫) ভিক্ষুগণ, পুনঃ নদীসকল মহাসমুদ্রে যে জল লইয়া আছে, আর আকাশ হইতে যে বৃষ্টি পড়ে, তদ্‌দ্বারা মহাসমুদ্রের ঊনতা বা পূর্ণতা দেখা যায় না। নদীসকল মহাসমুদ্রে যে জল লইয়া আসে, আর আকাশ হইতে যে বৃষ্টি পড়ে, তদ্‌দ্বারা মহাসমুদ্রের ঊনতা বা পূর্ণতা দেখা যায় না, ভিক্ষুগণ, এইটিও মহাসমুদ্রের পঞ্চম আশ্চর্য-অদ্ভুত ধর্ম, যাহা দেখিয়া দেখিয়া অসুরেরা অভিরমিত হয়।

(৬) ভিক্ষুগণ, পুনঃ মহাসমুদ্রের সর্বত্র এক রস-লবণ রস। মহাসমুদ্রের যে সর্বত্র এক রস-লবণ রস, ভিক্ষুগণ, এইটিও মহাসমুদ্রের ষষ্ঠ আশ্চর্য অদ্ভুত ধর্ম, যাহা চাহিয়া চাহিয়া অসুরেরা মহাসমুদ্রে অভিরমিত হয়।

(৭) ভিক্ষুগণ, পুনঃ মহাসমুদ্রে বহুবিধ রত্ন অনেক আছে; যথা : মুক্তা, মণি, বৈদুর্য, শঙ্খ, শিলা, প্রবাল, রৌপ্য, সুবর্ণ, পদ্মরাগ-মণি, ইন্দ্রনীল-মনি, মহাসমুদ্রে যে বহুবিধ রত্ন আছে; যথা : মুক্তা, মণি, বৈদুর্য, শঙ্খ, শিলা, প্রবাল, রৌপ্য, সুবর্ণ, পদ্মরাগমণি, ইন্দ্রনীলমণি। ভিক্ষুগণ, এইটিও মহাসমুদ্রের সপ্তম আশ্চর্য-অদ্ভুত ধর্ম, যাহা দেখিয়া দেখিয়া অসুরেরা মহাসমুদ্রে অভিরমিত হয়।

(৮) ভিক্ষুগণ, পুনঃ মহাসমুদ্র মহা মহা প্রাণীগণের বাসস্থান। সেই প্রাণীসকল; যথা : তিমি মৎস্য, তিমিঙ্গল মৎস্য, তিমিরপিঙ্গল মৎস্য, অসুর, নাগ ও গন্ধর্ব। মহাসমুদ্রে একশত যোজন দীর্ঘ প্রাণীও আছে; দুইশত, তিনশত, চারিশত, পাঁচশত যোজন দীর্ঘ প্রাণীও আছে। ভিক্ষুগণ, মহাসমুদ্রে যে মহা মহা প্রাণীগণের বাসস্থান; যথা : তিমি মাছ, তিমিঙ্গল, তিমিরপিঙ্গল, অসুর, নাগ ও গন্ধর্ব, শত যোজন প্রাণী, দুই, তিন, চারি, পাঁচশত যোজন দীর্ঘ প্রাণীরও বাসস্থান; এইটি মহাসমুদ্রের অষ্টম আশ্চর্য-অদ্ভুত ধর্ম, যাহা দেখিয়া দেখিয়া অসুরেরা মহাসমুদ্রে অভিরমিত হয়।

হে ভিক্ষুগণ, এই প্রকারই এই ধর্ম-বিনয়ে আটটি আশ্চর্য-অদ্ভুত ধর্ম আছে, যাহা দেখিয়া দেখিয়া ভিক্ষুরা এই ধর্ম-বিনয়ে অভিরমিত হয়। সেই আটটি কী কী?

(১) ভিক্ষুগণ, মহাসমুদ্র যেমন ক্রমনিম্ন, ক্রমগভীর, ক্রমশ অগাধ গম্ভীর-হঠাৎ প্রপাতের মতো অতি গভীর নহে, সেই প্রকার এই ধর্ম-বিনয়েও ক্রমিক শিক্ষা, ক্রমিক কার্য, ক্রমিক আচরণ; (এই ধর্ম-বিনয়ের সহিত পরিচয় হইতে না হইতেই) হঠাৎ অর্হত্ত্ব লাভ হয় না। এই ধর্ম-বিনয়ে যে ক্রমিক শিক্ষা, ক্রমিক কার্য, ক্রমিক আচরণ; হঠাৎ অর্হত্ত্ব লাভ হয় না। ভিক্ষুগণ, এইটি এই ধর্ম-বিনয়ে প্রথম আশ্চর্য-অদ্ভুত ধর্ম-যাহা দেখিয়া দেখিয়া ভিক্ষুগণ এই ধর্ম-বিনয়ে অভিরমিত (বিশেষভাবে অনুরক্ত) হয়।

(২) ভিক্ষুগণ, যেমন মহাসমুদ্র স্থিরস্বভাববিশিষ্ট। কখনো তীর অতিক্রম করে না। এইরূপ আমার (গৃহী বা ভিক্ষু) শ্রাবকগণের জন্য আমি যেই শিক্ষাপদ নির্দেশ করিয়াছি তাহা আমার শিষ্যগণ জীবনের জন্যও লঙ্ঘন করে না। আমার শ্রাবকগণ যে আমার নির্দিষ্ট শিক্ষাপদ জীবন রক্ষার জন্যও লঙ্ঘন করে না, এইটিও এই ধর্ম-বিনয়ে দ্বিতীয় আশ্চর্য-অদ্ভুত ধর্ম, যাহা দেখিয়া দেখিয়া ভিক্ষুগণ এই ধর্ম-বিনয়ে অভিরমিত হয়।

(৩) ভিক্ষুগণ, যেমন মহাসমুদ্র মরা-পঁচার সহিত বাস করে না, কোনো মরা-পঁচা পড়িলে তাহাকে শীঘ্রই তীরে আনে, কুলের উপর তুলিয়া দেয়। ভিক্ষুগণ, এইরূপ যে ব্যক্তি দুঃশীল, পাপী, ভীত-শঙ্কিতচিত্তে গমনকারী, গোপনে পাপকর্মরত, শ্রমণ না হইয়াও শ্রমণ বলিয়া পরিচয় প্রদান করিতেছে, ব্রহ্মচারী না হইয়াও ব্রহ্মচারী বলিয়া পরিচয় দিতেছে, ভিতরে পঁচা, রাগ (কামরাগ)-যুক্ত, আবর্জনাসদৃশ, তাহার সহিত সংঘ সহবাস করে না; পরন্তু একত্রিত হইয়া শীঘ্রই তাহাকে সংঘের বা (সমাজের) বাহির করিয়া রাখে, যদিও সে ভিক্ষুসংঘের মধ্যস্থলে বসে, তথাপি সে সংঘ হইতে দূরেই রহিয়াছে, সংঘও তাহার নিকট হইতে দূরে। ভিক্ষুগণ, এইটিও এই ধর্ম-বিনয়ে তৃতীয় আশ্চর্য-অদ্ভুত ধর্ম, যাহা দেখিয়া দেখিয়া ভিক্ষুগণ এই ধর্ম-বিনয়ে অভিরমিত হয়।

(৪) ভিক্ষুগণ, যেমন গঙ্গা, যমুনা, অচিরবতী, সরভূ, মহী প্রভৃতি মহানদীসকল মহাসমুদ্রে আসিয়া পূর্বের নাম-গোত্র পরিত্যাগ করে, মহাসমুদ্রের মধ্যেই পরিগণিত হয়, তদ্রূপ ক্ষত্রিয়, ব্রাহ্মণ, বৈশ্য ও শূদ্র, এই চারি জাতীয় লোক তথাগতের দেশিত ধর্ম-বিনয়ে আগার হইতে অনাগারে প্রব্রজ্জিত হইয়া পূর্বের নাম-গোত্র ত্যাগ করে এবং শ্রমণ শাক্যপুত্র নামে পরিগণিত হয়। ভিক্ষুগণ, এইটিও এই ধর্ম-বিনয়ে চতুর্থ আশ্চর্য-অদ্ভুত ধর্ম, যাহা দেখিয়া দেখিয়া ভিক্ষুগণ এই ধর্ম-বিনয়ে অভিরমিত হয়।

(৫) ভিক্ষুগণ, যেমন নদীসকল মহাসমুদ্রে যে জল প্রদান করে, আর আকাশ হইতে যে বৃষ্টি পড়ে, তাহাতে মহাসমুদ্রের জল কমিতে বা বাড়িতে দেখা যায় না। ভিক্ষুগণ, সেইরূপ বহু ভিক্ষু অনুপধিশেষ (উপধি অবশিষ্ট না রখিয়া, পঞ্চ-উপাদানস্কন্ধের কিছুই বিদ্যমান না রাখিয়া) নির্বাণধাতুতে পরিনির্বাপিত হইলেও তাহাতে নির্বাণধাতুর ঊনতা বা পূর্ণতা দৃষ্ট হয় না। ভিক্ষুগণ, এইটিও এই ধর্ম-বিনয়ে পঞ্চম আশ্চর্য-অদ্ভুত ধর্ম, যাহা দেখিয়া দেখিয়া ভিক্ষুগণ এই ধর্ম-বিনয়ে অভিরমিত হয়।

(৬) ভিক্ষুগণ, মহাসমুদ্রের যেমন সর্বত্র এক লোনারস, এই ধর্ম-বিনয়েও সর্বত্র এক বিমুক্তিরস। এই ধর্ম-বিনয়ে যে সর্বত্র এক বিমুক্তিরস, ইহাও এই ধর্ম-বিনয়ে ষষ্ঠ আশ্চর্য-অদ্ভুত ধর্ম, যাহা দেখিয়া দেখিয়া ভিক্ষুগণ এই ধর্মবিনয়ে অভিরমিত হয়।

(৭) ভিক্ষুগণ, মহাসমুদ্রে যেমন মুক্তা, মণি, শঙ্খ, শিলা, প্রবাল, সোনা, রূপা, পদ্মরাগ-মণি, ইন্দ্রনীল-মণি প্রভৃতি বহু রত্নের, অনেক রত্নের আকর। ভিক্ষুগণ, তদ্রূপ এই ধর্মবিনয়ও বিবিধ রত্নের আকর। এই ধর্ম-বিনয়ে রত্নসমূহ হইতেছে :

১। চত্তারো সতিপট্‌ঠানা—চারি স্মৃতিপ্রস্থান।

২। চত্তারো সম্মপ্পধানা—চারি সম্যক প্রধান বা সম্যক প্রচেষ্টা।

৩। চত্তারো ইদ্ধিপাদা—চারি ঋদ্ধিপাদ বা ঋদ্ধি লাভের চারিটি অঙ্গ।

৪। পঞ্চিন্দ্রিযানি—শ্রদ্ধা, বীর্য, স্মৃতি, সমাধি ও প্রজ্ঞেন্দ্রিয়।

৫। পঞ্চবলানি—শ্রদ্ধাদি পাঁচ প্রকার বল।

৬। সত্ত বোজ্ঝঙ্গানি—সপ্ত বোজ্ঝাঙ্গ বা সম্বোধি লাভের সাতটি অঙ্গ।

৭। অরিযো অট্‌ঠঙ্গিকো মগ্গো—আর্য অষ্টাঙ্গিক মার্গ।

ভিক্ষুগণ, এই ধর্ম-বিনয়ে যে ওই সকল বহু রত্নের, অনেক রত্নের আকর; ইহাও এই ধর্ম-বিনয়ে সপ্তম আশ্চর্য-অদ্ভুত ধর্ম, যাহা দেখিয়া দেখিয়া ভিক্ষুগণ এই ধর্ম-বিনয়ে অভিরমিত হয়।

(৮) ভিক্ষুগণ, যেমন মহাসমুদ্র তিমি, তিমিঙ্গল, তিমিরপিঙ্গল, অসুর, নাগ, গন্ধর্বাদি একশত যোজন, দুইশত, তিনশত, চারিশত, পাঁচশত যোজনপ্রমাণ প্রাণীগণের বাসস্থান। তদ্রূপ এই ধর্ম-বিনয়েও মহা মহা প্রাণীগণের বাসস্থান। যথা : স্রোতাপন্ন, স্রোতাপত্তিফল লাভে নিরত; সকৃদাগামী, সকৃদাগামীফল লাভে নিরত; অনাগামী, অনাগামীফল লাভে নিরত; অর্হৎ ও অর্হত্ত্বফল লাভে নিরত। ভিক্ষুগণ, এই ধর্ম-বিনয় যে স্রোতাপন্নাদি মহা মহা প্রাণীগণের বাসস্থান, ইহাও এই ধর্ম-বিনয়ে অষ্টম আশ্চর্য-অদ্ভুত ধর্ম, যাহা দেখিয়া দেখিয়া ভিক্ষুগণ এই ধর্ম-বিনয়ে অভিরমিত হয়।

ভিক্ষুগণ, এই ধর্ম-বিনয়ে এই আটটি আশ্চর্য-অদ্ভুত ধর্ম, যাহা দেখিয়া দেখিয়া ভিক্ষুগণ এই ধর্ম-বিনয়ে অভিরমিত হয়।

এই ধর্ম-বিনয়ে মরা-পঁচার ন্যায় দুঃশীল ব্যক্তির সহিত বাস করা হয় না, এই অর্থ বিদিত হইয়া ভগবান তৎকালে এই প্রীতিগাথা বলিলেন :

ছাদন করিলে হয় অতি বরষণ,

খুলিয়া রাখিলে তত না হয় বর্ষণ;

তাই সবে আচ্ছাদন কর উন্মোচন,

হবে না এরূপে তাহে অধিক বর্ষণ। পঞ্চম।


 

৬. সোণ সূত্র
৪৬. শ্রাবস্তী-নিদান :

তৎকালে আয়ুষ্মান মহাকচ্চায়ন স্থবির অবন্তি দেশে কুররঘর নগরস্থ পর্বতপ্রপাতে বাস করিতেছিলেন। তখন আয়ুষ্মান মহাকচ্চায়নের দায়ক সোণকুটিকণ্ণ উপাসক তাঁহার সেবক ছিলেন। একদা নির্জনে বিশ্রাম করিবার সময় সোণকুটিকণ্নের মনে মনে এইরূপ তর্ক উঠিল : ‘আর্য মহাকচ্চায়নের ধর্মদেশনা যেই প্রকার, তাহাতে দেখিতেছি ঘরে থাকিয়া এই একান্ত পরিপূর্ণ, একান্ত পরিশুদ্ধ, সুধৌত শঙ্খসদৃশ ব্রহ্মচর্য পালন করা সহজ নহে। আমি কেশশ্মশ্রু ছেদন করিয়া কাষায় বস্ত্র পরিধানপূর্বক আগার হইতে অনাগারে প্রব্রজ্জিত হই না কেন?’

অনন্তর উপাসক সোণকুটিকণ্ণ আয়ুষ্মান মহাকচ্চায়নের নিকট গমন করিয়া তাঁহাকে অভিবাদনপূর্বক একপার্শ্বে বসিলেন এবং বলিলেন, ভন্তে, নির্জনে বসিয়া চিন্তা করিবার সময় আমার মনে মনে এইরূপ তর্ক উঠিল : ‘আর্য মহাকচ্চায়ন যেইরূপ ধর্মদেশনা করিতেছেন, তাহাতে দেখিতেছি যে ঘরে থাকিয়া এই একান্ত পরিপূর্ণ পরিশুদ্ধ সুধৌত শঙ্খসদৃশ ব্রহ্মচর্য পালন সহজ নহে। আমি কেশশ্মশ্রু ছেদন করিয়া কাষায় বস্ত্র গ্রহণপূর্বক আগার হইতে অনাগারে প্রব্রজ্জিত হই না কেন?’ ‘আর্য মহাকচ্চায়ন, আমাকে প্রব্রজ্জিত করুন।’

আয়ুষ্মান মহাকচ্চায়ন বলিলেন, ‘হে সোণ, যাবজ্জীবন একাহারী, একশায়ী হইয়া ব্রহ্মচর্য পালন দুষ্কর। তুমি স্বগৃহে গৃহীভাবে থাকিয়াই বুদ্ধশাসনে যোগযুক্ত হও।’ ওই কথায় সোণকুটিকণ্ণের প্রব্রজ্যার ইচ্ছা চলিয়া গেল। কিছুদিন পরে আবার তাহার সেই ইচ্ছা উৎপন্ন হইলে পূর্ববৎ আয়ুষ্মান মহাকচ্চায়নকে তাহা জানাইয়া প্রব্রজ্যা প্রার্থনা করিলেন। আয়ুষ্মান মহাকচ্চায়ন পূর্বের মতো বলিলে সে-বারেও তাহার প্রব্রজ্যার ইচ্ছা চলিয়া গেল। তৃতীয়বারও উপাসক সোণকুটিকণ্ণ প্রব্রজ্যার ইচ্ছা জ্ঞাপন করিলে আয়ুষ্মান মহাকচ্চায়ন তাঁহাকে প্রব্রজ্জিত করিলেন।

তৎকালে অবন্তি দক্ষিণপথে অতি অল্পসংখ্যক ভিক্ষু ছিলেন। আয়ুষ্মান মহাকচ্চায়ন তিন বৎসর পরে অতি কষ্টে নানাস্থান হইতে দশজন ভিক্ষু একত্রিত করিয়া আয়ুষ্মান সোণকে উপসম্পদা দিলেন। বর্ষাবাস শেষ হইলে নির্জনে ধ্যান করিবার সময় আয়ুষ্মান সোণের মনে মনে এইরূপ বিতর্ক উপস্থিত হইল : ‘ভগবান শাস্তাকে আমি সাক্ষাৎভাবে দেখি নাই, কেবল শুনিয়াছি তিনি এইরূপ এইরূপ। যদি উপাধ্যায় আমাকে অনুমতি দেন, তাহা হইলে আমি ভগবান অর্হৎ সম্যকসম্বুদ্ধকে দেখিতে যাইব।’ অনন্তর আয়ুষ্মান সোণ সান্ধ্যকালে ধ্যান হইতে উঠিয়া আয়ুষ্মান মহাকচ্চায়নের নিকট গমন করিলেন এবং তাঁহাকে বন্দনা করিয়া একপার্শ্বে উপবেশনপূর্বক বলিলেন, ভন্তে, নির্জনে ধ্যানে বসিলে আমার মনে এইরূপ বিতর্ক উপস্থিত হইল : ‘আমি ভগবান শাস্তাকে সাক্ষাৎভাবে দেখি নাই, কেবল শুনিয়াছি তিনি এইরূপ এইরূপ। যদি উপাধ্যায় আমাকে অনুমতি দেন তাহা হইলে সেই ভগবান অর্হৎ সম্যকসম্বুদ্ধকে আমি দেখিতে যাইব।’

আয়ুষ্মান মহাকচ্চায়ন বলিলেন, ‘সাধু! সাধু! সোণ তুমি সেই ভগবান অর্হৎ সম্যকসম্বুদ্ধকে দেখিতে যাও, দেখিবে সেই ভগবানের রূপ কতই মনোরম, কতই প্রসাদজনক! ইন্দ্রিয় ও মন কতই শান্ত! উত্তম শম-দম গুণযুক্ত! দান্ত, গুপ্তেন্দ্রিয়, সংযতেন্দ্রিয়, যতিরাজ, সেই নিষ্পাপ নাগকে দেখিয়া আমার হইয়া (আমার কথায়) তাঁহাকে বন্দনা করিবে এবং জিজ্ঞাসা করিবে তিনি ভালো আছেন কি না, রোগাতঙ্কহীন হইয়া সুখ-স্বচ্ছন্দে, সবল শরীরে নিরাপদ-বিহার করিতেছেন কি না।’ ‘আচ্ছা ভন্তে’ বলিয়া আয়ুষ্মান সোণ আয়ুষ্মান মহাকচ্চায়নের বাক্য অভিনন্দন ও অনুমোদন করিয়া আসন হইতে উত্থানপূর্বক আয়ুষ্মান মহাকচ্চায়নকে অভিবাদন ও প্রদক্ষিণ করিলেন এবং শয়নাসন তুলিয়া রাখিয়া শ্রাবস্তীতে যাত্রা করিলেন। হাঁটিতে হাঁটিতে অনুক্রমে শ্রাবস্তীর জেতবনে, অনাথপিণ্ডিক শ্রেষ্ঠীর বিহারে উপস্থিত হইয়া, যে বিহারে ভগবান থাকিতেন তথায় গমন করিলেন; এবং ভগবানকে অভিবাদন করিয়া একপার্শ্বে বসিয়া বলিলেন, ভন্তে, আমার উপাধ্যায় আপনার শ্রীচরণে নতশিরে বন্দনা করিতেছেন এবং জিজ্ঞাসা করিতেছেন আপনি নিরোগ, নিরাতঙ্ক, সুস্থ ও সবল শরীরে নিরাপদে বিহার করিতেছেন কি না।

ভগবান জিজ্ঞাসা করিলেন, ভিক্ষু, তুমি এই দীর্ঘপথ অক্লেশে সুখ-স্বচ্ছন্দে আসিয়াছ কি? খাওয়া-দাওয়ার কষ্ট পাও নাই তো? আয়ুষ্মান সোণ বলিলেন, ‘ভন্তে, আমি আসিবার পথে অক্লেশে, নিরাপদে, সুখ-স্বচ্ছন্দে আসিয়াছি; খাওয়া-দাওয়ায়ও কোনো কষ্ট পাই নাই।’

অনন্তর ভগবান আয়ুষ্মান আনন্দকে বলিলেন, ‘হে আনন্দ, এই আগন্তুক ভিক্ষুকে বিছানা করিয়া দাও।’ আয়ুষ্মান আনন্দ বুঝিতে পারিলেন, ভগবান স্বয়ং যেই ভিক্ষুকে বিছানা করিয়া দিতে বলেন, তিনি সেই ভিক্ষুর সহিত এক বিহারে বাস করিতে ইচ্ছা করেন। ভগবান আয়ুষ্মান সোণের সহিত এক বিহারে বাস করিতে ইচ্ছা করিতেছেন জানিয়া ভগবান যেই বিহারে বাস করেন সেই বিহারে আয়ুষ্মান সোণের বিছানা করিয়া দিলেন।

ভগবান অধিক [অনেক] রাত্রি খোলা জায়গায় বসিয়া কাটাইয়া, পা ধুইয়া বিহারে প্রবেশ করিলেন; আয়ুষ্মান সোণও অধিক রাত্রি খোলা স্থানে বসিয়া কাটাইয়া, পা ধুইয়া বিহারে প্রবেশ করিলেন। অনন্তর ভগবান প্রত্যুষে উঠিয়া আয়ুষ্মান সোণকে বলিলেন, ‘ভিক্ষু, তুমি ধর্ম ভাষণ কর।’

‘আচ্ছা ভন্তে’ বলিয়া আয়ুষ্মান সোণ ভগবানকে প্রত্যুত্তরে দিয়া আট গাথায় এক সূত্রসম্পন্ন কামসূত্রাদি ষোলটি সূত্র স্বর-সংযোগে (অষ্টাঙ্গসম্পন্ন ব্রহ্মস্বরে) ভাষণ করিলেন।

গাথা ভাষণ শেষ হইলে ভগবান সেই পুণ্য অনুমোদন করিয়া বলিলেন, সাধু! সাধু! ভিক্ষু, তুমি অষ্টবর্গীয় সূত্র ষোলটি সুন্দররূপে শিখিয়াছ, ভালোরূপে মনোনিবেশ করিয়া সুন্দরাকারে উপধারণ করিয়াছ। কল্যাণীয়, সুনিঃসৃত, স্পষ্ট; তোমার উচ্চারণ উত্তমরূপে অর্থ প্রকাশ করে। ভিক্ষু, তোমার ভিক্ষু-বয়স কত হইয়াছে?

সোণ : ‘ভন্তে, আমার ভিক্ষু-বয়স এক বৎসর।’

ভগবান : ‘কেন ভিক্ষু, তুমি এত বিলম্ব করিয়াছ?’

সোণ : ‘ভন্তে, আমি দীর্ঘদিন ধরিয়া কামের অপকারিতা দেখিয়া আসিয়াছি; তথাপি গৃহীর অবকাশ নাই বলিলেও হয়, বড় বেশি কার্য ও বড় বেশি কর্তব্য।’

অনন্তর ভগবান এই অর্থ অবধারণ করিয়া তৎকালে এই প্রীতিগাথা উচ্চারণ করিলেন :

হেরি সংসারের অনিষ্টকারিতা, মোক্ষধর্ম হয়ে বিদিত,

পাপে আনন্দিত না হয় সুজন, শুচি নহে পাপে রমিত। ষষ্ঠ।


 

৭. কঙ্খারেবত সূত্র
৪৭. শ্রাবস্তী-নিদান :

তৎকালে আয়ুষ্মান কঙ্খারেবত ভগবানের অনতিদূরে স্বীয় ‘কঙ্খা-উত্তোরণ-বিশুদ্ধি’ (সন্দেহ উত্তীর্ণ হইয়া যে শুদ্ধি) লাভ করিয়াছেন, উহা পুনঃপুন চিন্তা করিতে করিতে ঋজুদেহে পদ্মাসনে উপবিষ্ট ছিলেন। ভগবান দেখিলেন, আয়ুষ্মান কঙ্খারেবত ‘কঙ্খা-উত্তোরণ-বিশুদ্ধি’ প্রত্যবেক্ষণে (পুনঃপুন চিন্তায়) নিরত।

আর্যমার্গ-প্রভাবে যে সকল সন্দেহ দূর হয়, এই অর্থ সম্পূর্ণ বিদিত হইয়া ভগবান তৎকালে এই প্রীতিগাথা উচ্চারণ করিলেন :

সন্দেহ কিছু যা আছে এইভবে কিংবা পরভবে,

উদিত স্ব-পর মনে ধ্যানীগণ ত্যজে সেইসবে,

বীর্যভরে ব্রহ্মচর্য আচরণকারী হয় যবে। সপ্তম।


 

৮. সংঘভেদ সূত্র
৪৮. আমি এইরূপ শুনিয়াছি। একসময় ভগবান রাজগৃহে কলন্দক নিবাপ নামক স্থানে বেণুবনারামে বাস করিতেছিলেন। তৎকালে আয়ুষ্মান আনন্দ এক উপোসথের দিন সকালবেলায় চীবর পরিধান করিয়া পাত্রচীবর লইয়া রাজগৃহে পিণ্ডচারণে প্রবেশ করেন। দেবদত্ত আয়ুষ্মান আনন্দকে পিণ্ডচারণে [পিণ্ডপাতে] যাইতে দেখিয়া তাঁহার কাছে গমনপূর্বক বলিল, ‘বন্ধু আনন্দ, অদ্য হইতে আমি ভগবান ও ভিক্ষুসংঘ হইতে পৃথকভাবে উপোসথ এবং সংঘকর্ম করিব।’

রাজগৃহে পিণ্ডপাত করা শেষ হইলে আয়ুষ্মান আনন্দ ফিরিয়া আসিয়া আহারকৃত্য শেষ করিলেন। তৎপর ভগবানের নিকট গিয়া তাঁহাকে বন্দনা করিয়া একপার্শ্বে উপবেশনপূর্বক বলিলেন, ভন্তে, আমি পূর্বাহ্ন সময়ে চীবর পরিধান করিয়া পাত্রচীবর লইয়া রাজগৃহে পিণ্ডপাতে গমন করিয়াছিলাম। আমাকে রাজগৃহে পিণ্ডপাতে প্রবেশ করিতে দেখিয়া দেবদত্ত আমার নিকট আগমনপূর্বক বলিল, ‘বন্ধু আনন্দ, অদ্য হইতে আমি ভগবান ও ভিক্ষুসংঘ হইতে পৃথকভাবে উপোসথ এবং সংঘকর্ম করিব।’

ভগবান তৎকালে নরকগামিনী সংঘভেদক্রিয়াও পাপীর দ্বারাই সাধিত হয়, ঐ সকল অর্থ সর্বতোভাবে বিদিত হইয়া এই প্রীতিগাথা উচ্চারণ করিলেন :

যত সব সাধুকর্ম সাধুর সুকর,

কিন্তু সেই সাধুকার্য পাপীর দুষ্কর,

যত সব পাপকর্ম পাপীর সুকর,

আর্যদের পাপকর্ম সব সুদুষ্কর। অষ্টম।


 

৯. সধায়মান সূত্র
৪৯. আমি এইরূপ শুনিয়াছি। একসময় ভগবান কোশল দেশে বহু ভিক্ষুসংঘের সহিত বিচরণ করিতেছিলেন। তৎকালে অনেক ব্রাহ্মণ কুমার ভগবানের অনতিদূরে অতি অভদ্রোচিত উপহাস করিয়া করিয়া যাইতেছিল। ভগবান তাহাদিগকে অনতিদূরে এইরূপ উপহাস করিতে দেখিয়া (ধর্মসংবেগে) এই প্রীতিগাথা উচ্চারণ করিলেন :

বিজ্ঞ জনোচিত বাক্য গিয়াছে ভুলিয়া,

বচনবাগীশ যথা এই লোকগণ

অসংযত; যত পারে মুখের ব্যাদান

করে, যাহে নীত তাহে, তাহা না জানিয়া। নবম।


 

১০. চূলপন্থক সূত্র
৫০. শ্রাবস্তী-নিদান :

তৎকালে একদিন আয়ুষ্মান চূলপন্থক ভগবানের অনতিদূরে মুখমণ্ডলে স্মৃতি স্থাপন করিয়া ঋজুদেহে পদ্মাসনে বসিয়াছিলেন। ভগবান আয়ুষ্মান চূলপন্থককে ঐভাবে বসিয়া থাকিতে দেখিয়া এই অর্থ বিদিত হইলেন যে আয়ুষ্মান চূলপন্থকের কায় ও চিত্ত সম্যক সমাধিস্থ হইয়াছে। উহা জ্ঞাত হইয়া ভগবান তৎকালে এই প্রীতিগাথা উচ্চারণ করিলেন :

সুরক্ষিত, সমাহিত কায়ে আর মনে,

দাঁড়ায়ে, বসিয়া, ভিক্ষু অথবা শয়নে।

করিয়া সর্বদা এই স্মৃতি অধিষ্ঠান,

পূর্বাপর বিশেষত্ব হও লাভবান,

পূর্বাপর বিশেষত্ব করিয়া অর্জন,

যমদৃষ্টি অগোচরে করহ গমন। দশম।

সোণ স্থবির বর্গ পঞ্চম সমাপ্ত।

স্মারক-গাথা

প্রিয়, অল্পায়ু, সপ্রবুদ্ধ কুষ্ঠী, কুমার, উপোসথ,

সোণ, রেবত, সংঘভেদ, সধায় ও চূলপন্থক।


 

৬. জন্মান্ধ বর্গ
১. আয়ুসংস্কার বিসর্জন সূত্র
৫১. আমি এইরূপ শুনিয়াছি। একসময় ভগবান বৈশালীর মহাবনে কূটাগারশালায় বিহার করিতেছিলেন। একদিন সকালে ভগবান অন্তর্বাস পরিধান করিয়া পাত্রচীবর গ্রহণপূর্বক বৈশালীতে পিণ্ডচারণে প্রবেশ করিলেন। পিণ্ডপাত করা শেষ হইলে বিহারে আসিয়া আহারকৃত্য সমাপ্ত করিলেন। তৎপর আয়ুষ্মান আনন্দকে বলিলেন, আনন্দ, বসিবার আসন লও। দিবাবিহারার্থ চাপাল চৈত্যে যাইব।

‘যে আজ্ঞা ভন্তে’ বলিয়া আয়ুষ্মান আনন্দ ভগবানকে প্রত্যুত্তর দিয়া আসন গ্রহণপূর্বক ভগবানের পশ্চাৎ পশ্চাৎ গমন করিলেন। চাপাল চৈত্যে উপস্থিত হইয়া ভগবান সজ্জিত আসনে বসিলেন। তৎপর আয়ুষ্মান আনন্দকে সম্বোধন করিয়া বলিলেন :

হে আনন্দ, রমণীয় বৈশালী, রমণীয় উদেন চৈত্য, রমণীয় গৌতম চৈত্য, রমণীয় সত্তম্ব চৈত্য, রমণীয় বহুপুত্র চৈত্য, রমণীয় সারন্দদ চৈত্য, রমণীয় চাপাল চৈত্য। হে আনন্দ, যে-কাহারও চারি ঋদ্ধিপাদ ভাবিত বা বর্ধিত, বহুলীকৃত বা পুনঃপুন কৃত, রথগতিসদৃশ অনর্গল অভ্যস্ত, বাস্তুভূমিসদৃশ সুপ্রতিষ্ঠিত, অধিষ্ঠিত, পরিচিত ও সম্যক নিস্ফাদিত হইয়াছে, সে ইচ্ছা করিলে এক কল্প, অথবা কল্প হইতে কিছু কম বা বেশি দিন বাঁচিয়া থাকিতে পারে। হে আনন্দ, তথাগতের চারি ঋদ্ধিপাদ ভাবিত, বহুলীকৃত, রথগতিসদৃশ অনর্গল অভ্যস্ত, বাস্তুভূমিসদৃশ সুপ্রতিষ্ঠিত, অধিষ্ঠিত, পরিচিত ও সম্যক নিস্ফাদিত হইয়াছে। হে আনন্দ, তথাগত ইচ্ছা করিলে এক কল্প বা কল্প হইতে কম বা বেশি দিন থাকিতে পারেন।

ভগবান বারংবার এইরূপ স্পষ্টভাবে প্রকাশ করিলেও আয়ুষ্মান আনন্দ ভগবানের নিকট প্রার্থনা করিলেন না যে ‘ভন্তে ভগবান, আপনি কল্পকাল অবস্থান করুন। হে সুগত, বহুজনের হিতসুখের জন্য জীবগণের প্রতি অনুকম্পা প্রদর্শনপূর্বক, দেবমনুষ্যগণের অর্থ-হিত-সুখার্থ কল্পকাল অবস্থান করুন।’ কেননা মার ভীষণ আকার দেখাইয়া আয়ুষ্মান আনন্দকে ভগবানের কথার তাৎপর্য বুঝিবার অবকাশ দেয় নাই। ভগবান আবার উপর্যুক্ত প্রকারে বলিয়া বুঝাইলেন, তথাপি মারের দ্বারা অধিকৃতচিত্ত হওয়ায় আয়ুষ্মান আনন্দ ভগবানকে কল্পকাল থাকিবার জন্য প্রার্থনা করিতে ভুলিয়া গেলেন।

তখন ভগবান বলিলেন, আনন্দ, যথেচ্ছিত স্থানে যাও। তখন আয়ুষ্মান আনন্দ ‘হ্যাঁ ভন্তে’ বলিয়া প্রত্যুত্তর দিয়া আসন হইতে উঠিলেন এবং ভগবানকে বন্দনা ও প্রদক্ষিণ করিয়া নিকটস্থিত এক বৃক্ষমূলে বসিলেন।

আয়ুষ্মান আনন্দের প্রস্থানের পরই পাপমতি মার ভগবানের নিকট উপস্থিত হইয়া একপার্শ্বে দাঁড়াইল। একপার্শ্বে দাঁড়াইয়া ভগবানকে বলিল :

ভন্তে ভগবান, এখন আপনি পরিনির্বাপিত হউন! হে সুগত, এখন আপনি পরিনির্বাপিত হউন! এখন প্রভু ভগবানের পরিনির্বাণের সময় হইয়াছে। ভগবান, আপনি বলিয়াছিলেন, ‘যাবৎ আমার ভিক্ষু শ্রাবকগণ আর্যমার্গ লাভ করিয়া নিপুণ, বিনীত, বিশারদ, ধ্যানবশীভূত, বহুশ্রুত, ধর্মধারী, ধর্মাচারী, কর্তব্যপরায়ণ ও যথাধর্ম-পালনকারী হইবে না, স্বীয় আচার্যের কাছে ধর্ম শিক্ষা করিয়া জনসমাজে ধর্মপ্রচার, ধর্মদেশনা ও নানা প্রকারে অপরকে ধর্ম জ্ঞাপন করিতে পারিবে না, যাবৎ অজ্ঞতারূপ ঢাকনা টানিয়া ধর্ম খুলিয়া দিতে, ভাগ করিয়া দেখাইতে ও সরল করিয়া ব্যাখ্যা করিতে সমর্থ হইবে না, উৎপন্ন পরনিন্দার ধর্মত প্রতিবাদে ভালোরূপে নিগ্রহ করিয়া চিত্তাকর্ষক, পাপনাশক ও অধর্ম ধ্বংসকারক ধর্মদেশনা করিতে সমর্থ হইবে না, তাবৎ আমি পরিনির্বাপিত হইব না।’ ভগবান, এখন আপনার ভিক্ষু-শ্রাবকগণ পটু, বিনীত, বিশারদ, ধ্যানপ্রাপ্ত, বহুশ্রুত, ধর্মধারী, ধর্মাচারী, কর্তব্যপরায়ণ, যথাধর্ম-পালনকারী হইয়াছেন। তাঁহারা এখন স্বীয় স্বীয় আচার্যের কাছে শিক্ষা করিয়া জনসমাজে ধর্মপ্রচার, জ্ঞাপন, স্থাপন, উন্মোচন, বিভাগ এবং সরল ব্যাখ্যা করিতে সমর্থ, উৎপন্ন পরনিন্দাকে ধর্মত সুনিগ্রহ করিয়া পাপবিতারক, পাপধ্বংসকারক ধর্মদেশনা করিতে সামর্থ্য লাভ করিয়াছেন। ভন্তে ভগবান, এখন আপনি পরিনির্বাপিত হউন! হে সুগত, এখন আপনি পরিনির্বাপিত হউন! এখন ভগবানের পরিনির্বাণের সময় হইয়াছে।

ভগবান! আপনি বলিয়াছিলেন, ‘যাবৎ আমার ভিক্ষুণী-শ্রাবিকাগণ... (পূর্ববৎ), গৃহী উপাসকগণ... (পূর্ববৎ), উপাসিকাগণ আর্যমার্গ লাভ করিয়া নিপুণা, বিনীতা, বিশারদা, ধ্যানপ্রাপ্তা, বহুশ্রুতা, ধর্মধারিণী, ধর্মচারিণী, কর্তব্যপরায়ণা ও যথাধর্ম-পালনকারিণী হইবে না, যাবৎ তাহারা স্বীয় গুরুর কাছে শিক্ষা করিয়া জনসমাজে ধর্মপ্রচার, অধ্যাপন, স্থাপন, উন্মোচন ও নানা প্রকারে বিভাগ করিতে সমর্থ হইবে না, যাবৎ ধর্ম সরল ব্যাখ্যা করিয়া বুঝাইতে সমর্থ হইবে না, বিধর্মীরা যে যে মিথ্যা অপবাদ তুলিতেছে, সে-সকল ধর্মত সুনিগ্রহ করিয়া পাপপ্রতিহারক ধর্মদেশনা করিতে সমর্থ হইবে না। হে পাপমতি মার, তাবৎ আমি পরিনির্বাপিত হইব না।’ ভন্তে ভগবান, ‘এখন আপনার ভিক্ষুণী-শ্রাবিকা উপাসক ও উপাসিকাগণ, আর্যমার্গ লাভ করিয়া পটু, বিনীতা, বিশারদা, ধ্যানপ্রাপ্তা, বহুশ্রুতা, ধর্মধারিণী, ধর্মচারিণী, কর্তব্যপরায়ণা ও যথাধর্ম-পালনকারিণী হইয়াছেন, এখন তাঁহারা স্বীয় আচার্যের কাছে ধর্মশিক্ষা করিয়া জনসমাজে প্রচার, অধ্যাপন, জ্ঞাপন ও স্থাপন করিতে এবং উন্মোচন করিয়া দেখাইতে সমর্থ হইয়াছেন; এখন তাঁহারা ধর্ম বিভাগ করিয়া, সরল ও ব্যাখ্যা করিয়া বুঝাইতে দক্ষতা লাভ করিয়াছেন, এখন তাঁহারা বিধর্মীদের মিথ্যা অপবাদসকল ধর্মত নিগ্রহ করিয়া পাপপ্রতিহারক ধর্ম দেশনা করিতে সমর্থতা লাভ করিয়াছেন। ভন্তে ভগবান, এখন আপনি পরিনির্বাপিত হউন! হে সুগত, এখন আপনি পরিনির্বাপিত হউন! এখন প্রভু ভগবানের পরিনির্বাণের সময় হইয়াছে।’

পাপমতি মার এইরূপ বলিলে ভগবান কহিলেন, হে পাপমতি মার, তুমি এখন নিশ্চেষ্ট হও। অচিরেই তথাগত পরিনির্বাণ লাভ করিবেন। অনন্তর ভগবান স্মৃতি ও জ্ঞানযোগে চাপাল চৈত্যে আয়ুসংস্কার বর্জন করিলেন অর্থাৎ এই হইতে তিন মাসের পর বৈশাখী পূর্ণিমা পর্যন্ত আমার প্রাণবায়ু চলিতে থাকুক, তারপর নিরুদ্ধ হউক বলিয়া অধিষ্ঠান করিলেন। ভগবান আয়ুসংস্কার বর্জন করিলে মহাভূমিকম্প আরম্ভ হইল, জীবগণের ভয় ও লোমহর্ষণ হইতে লাগিল এবং দেবতাদের ঢোলগুলি ফাটিয়া গেল! সংস্কারের অনিত্যতাসূচক অর্থ বিদিত হইয়া ভগবান তৎকালে এই প্রীতিগাথা উচ্চারণ করিলেন :

সংস্কার নির্বাণ তুলনা করি’ মুনি,

ভবসংস্কার করিলা বিসর্জন,

ধ্যান, বিদর্শন ভাবনারত চিতে

বর্মসম ক্লেশ করিলা বিদারণ। প্রথম।


 

২. সপ্ত জটিল সূত্র
৫২. আমি এইরূপ শুনিয়াছি। একসময় ভগবান শ্রাবস্তীর পূর্বারামে মিগারমাতা বিশাখার প্রাসাদে বাস করিতেছিলেন। তৎকালে ভগবান একদিন বিকালে ধ্যান হইতে উঠিয়া পূর্বতোরণের বহির্ভাগে বসিয়াছিলেন, এমন সময় কোশলরাজ প্রসেনজিৎ ভগবানের নিকট উপস্থিত হইয়া অভিবাদনান্তে একপার্শ্বে বসিলেন।

তখন সাতজন জটাধারী তাপস, সাতজন নির্গ্রন্থ সন্ন্যাসী, সাতজন উলঙ্গ সন্ন্যাসী, সাতজন একবস্ত্রধারী সন্ন্যাসী ও সাতজন পরিব্রাজক ভগবানের নিকট দিয়া যাইতেছিল। তাহাদের কটিদেশ সুবদ্ধ, নখ ও লোম সুদীর্ঘ। তাহারা নানা প্রকারের তাপসজনোচিত দ্রব্যসামগ্রী লইয়া যাইতেছিল। কোশলরাজ প্রসেনজিৎ তাহাদিগকে? উক্ত প্রকারে ভগবানের নিকট দিয়া যাইতে দেখিয়া আসন হইতে উঠিয়া গায়ের চাদর বামপার্শ্বে করিয়া মাটিতে জানু রাখিয়া বন্দনা করিল এবং তিনবার স্বীয় নাম উল্লেখ করিয়া পরিচয় প্রদান করিল, ‘প্রভুগণ, আমি কোশলরাজ প্রসেনজিৎ, আমি কোশলরাজ প্রসেনজিৎ।’

তাপসগণ চলিয়া গেলে কোশলরাজ প্রসেনজিৎ ভগবানের নিকট গমনপূর্বক তাঁহাকে অভিবাদন করিয়া একপার্শ্বে বসিয়া বলিল, ভন্তে, লোকে যে-সকল অর্হৎ বা অর্হত্ত্বমার্গলাভী আছেন, ওই তাপসগণ তাঁহাদের অন্যতম। ভগবান বলিলেন, মহারাজ, তোমার ন্যায় কামভোগী পুত্রবেষ্টিত হইয়া শয়নকারী, কাশীজাত সূক্ষ্মবস্ত্র ও চন্দনধারণকারী, মালাগন্ধ-বিলেপনকারী এবং স্বর্ণরৌপ্য গ্রহণকারীর পক্ষে ইহা জানা দুষ্কর যে উহারা অর্হৎ বা অর্হত্ত্বমার্গস্থ কি না।

মহারাজ, একত্রবাসের দ্বারা লোকের শীল জানিতে হয় অর্থাৎ লোকটি সুশীল কি দুঃশীল তাহা জানিতে হয়; তজ্জন্য অনেক দিন ধরিয়া মনোযোগসহকারে পরীক্ষা করিতে হয়, বিনা মনোযোগে হঠাৎ লোক চেনা যায় না, জ্ঞানী ব্যতীত অজ্ঞের দ্বারা ওই কাজ সম্ভব হয় না। মহারাজ, কথাবার্তায় লোকটি পবিত্র কি অপবিত্র জানিতে হয়। তাহাও অনেক দিন পরীক্ষার পর, অল্প দিনে নহে; সে-বিষয়ে মনোযোগ থাকা চাই। জ্ঞানী ব্যক্তিই লোক চিনিতে পারে, অজ্ঞ ব্যক্তি পারে না। মহারাজ, বিপদকালেই জ্ঞানবল কতদূর জানিতে হয়; তাহাও অনেক পরীক্ষার পর, অল্প দিনে নহে; মনোযোগের দ্বারাই সম্ভব হয়, তদভাবে হয় না; জ্ঞানবানই জানিতে সমর্থ, অজ্ঞের পক্ষে অসম্ভব। মহারাজ, ধর্মালোচনায় জ্ঞানের পরীক্ষা করিবে, তাহাতে বহুদিন মনোযোগ দিতে হইবে, তদভাবে পারা যায় না, জ্ঞানবানই তাহা জানিতে পারে, অজ্ঞ জানিতে পারে না।

ইহা শুনিয়া কোশলরাজ প্রসেনজিৎ ভগবানের সর্বজ্ঞতা জ্ঞানে ও দেশনাবিলাসে প্রসন্ন হইয়া বলিয়া উঠিলেন, কী আশ্চর্য! কী অদ্ভুত! ভন্তে, আপনি কী সুন্দরভাবে বর্ণনা করিলেন যে,

১। দীর্ঘদিন অবধানতার সহিত একত্রবাসের দ্বারা লোকের স্বভাব জানিতে হয়।

২। উক্ত প্রকারে কথাবার্তার দ্বারা পরিশুদ্ধতা জানিতে হয়।

৩। বিপদকালে জ্ঞানবল জানিতে পারা যায়।

৪। আলোচনায় অভিজ্ঞতার পরীক্ষা হয়।... ইত্যাদি।

ভন্তে, ওই সন্ন্যাসীরা আমারই লোক, উহারা ছদ্মবেশী গুপ্তচর, রাজ্যে গোয়েন্দার কাজ করিতেছে। প্রথমে তাহারা রাজ্য পরীক্ষা করিয়া আসিতেছে, পরে আমি পরিদর্শনার্থ যাইব। ভন্তে, এখন তাহারা ছাই-কালি ধুইয়া, সুন্দররূপে স্নান করিয়া, সুগন্ধি লেপন করিয়া, এবং চুল-দাড়ি কাটিয়া সাদা কাপড় পরিধান করিবে। পঞ্চকাম পরিভোগে মনপ্রাণ ঢালিয়া দিবে এবং পঞ্চকামে রত হইয়া ইন্দ্রিয়সকল পরিচালনা করিবে।

ইন্দ্রিয়সুখের জন্য ও উদরপূর্তির জন্য ছদ্মবেশ ধরিয়া কেহ কেহ ওইরূপে জনসাধারণকে বঞ্চনা করিয়া থাকে, এই অর্থ বিদিত হইয়া ভগবান তৎকালে এই প্রীতিগাথা উচ্চারণ করিলেন :

না চেষ্টিবে সব কাযে, না হইবে পরের চাকর,

না থাকিবে পরাশ্রয়ে জীবন যাপিতে কোনো নর;

করিও না কেহ ওরে ব্যবসায় ধর্মের ভিতর। দ্বিতীয়।


 

৩. প্রত্যবেক্ষণ সূত্র
৫৩. শ্রাবস্তী-নিদান :

তৎকালে ভগবান একসময় অনেক পাপের পরিত্যাগ ও অনেক সদ্ধর্মের ভাবনায় পরিপূর্ণতালাভ অনুদর্শন করিতে করিতে বসিয়াছিলেন। তিনি অনেক পাপ পরিত্যক্ত ও অনেক সদ্ধর্ম ভাবিত হইয়াছে দেখিয়া তখন এই প্রীতিগাথা উচ্চারণ করিলেন :

পূরবে আছিল যাহা তদা নাহি তাহা,

তদা তাহা ছিল পূর্বে নাহি ছিল যাহা;

ছিল না হবে না আর এবে নাই তাহা। তৃতীয়।


 

৪. প্রথম নানা তীর্থিয় সূত্র
৫৪. শ্রাবস্তী-নিদান :

তৎকালে নানাধর্মাবলম্বী বহু শ্রমণ, ব্রাহ্মণ ও পরিব্রাজক শ্রাবস্তীতে ভিক্ষা করিতে যাইত। নানা প্রকার তাহাদের দৃষ্টি (মিথ্যাদৃষ্টি), নানা মত, নানা রুচি। নানা প্রকার মিথ্যাদৃষ্টিতে তাহারা আসক্ত। কোনো কোনো শ্রমণ-ব্রাহ্মণ এইরূপ বাদী এইরূপ দর্শী : ‘আত্মা শাশ্বত (নিত্য); ইহাই সত্য, অন্যটি অর্থাৎ আত্মা যে অশাশ্বত বলা হয় সেইটি মিথ্যা।’ কোনো কোনো শ্রমণ-ব্রাহ্মণ এইরূপ বাদী, এইরূপ দৃষ্টিসম্পন্ন : ‘আত্মা অশাশ্বত; ইহাই সত্য, অন্যটি মিথ্যা।’ কেহ কেহ এইরূপ বাদী, এইরূপ দৃষ্টিসম্পন্ন : আত্মা অন্তবিশিষ্ট; ইহাই সত্য, অন্যটি মিথ্যা। কেহ কেহ এইরূপ বাদী, এইরূপ দৃষ্টিসম্পন্ন : ‘আত্মা অনন্ত; ইহাই সত্য, অন্যটি মিথ্যা। কোনো কোনো শ্রমণ-ব্রাহ্মণের মতে, শরীরই জীব; শরীর ও জীবের মধ্যে ভেদ নাই; এইটিই সত্য, অপরটি মিথ্যা। আর কেহ কেহ বলে, ‘শরীর ও জীব এক নহে বিভিন্ন, এইটিই সত্য, অন্যটি মিথ্যা। কেহ কেহ এইরূপ বাদী, এইরূপ দৃষ্টিসম্পন্ন : ‘আত্মা মৃত্যুর পর পুনর্জন্ম গ্রহণ করে, ইহাই সত্য, অন্যটি মিথ্যা।’ আর কাহারও মতে, আত্মা মৃত্যুর পর পুনর্জন্ম গ্রহণ করে না, ইহাই সত্য, অন্যটি মিথ্যা। কেহ বলে, আত্মা পুনর্জন্ম গ্রহণ করে, নাও করে, ইহাই সত্য, অন্যটি মিথ্যা। কেহ বলে, আত্মা যে মৃত্যুর পর পুনর্জন্ম গ্রহণ করে এমনও নয়, আত্মা যে মৃত্যুর পর পুনর্জন্ম গ্রহণ করে না এমনও নয়, ইহাই সত্য, অন্যটি মিথ্যা। তাহারা ‘ধর্ম এইরূপ, সেইরূপ নয়; ধর্ম সেইরূপ নয় এইরূপ’ ইত্যাদি বলিতে বলিতে তর্ক-বিতর্ক ও কলহ-বিবাদের সৃষ্টি করিয়া পরস্পর পরস্পরকে শক্তিশেলসদৃশ হৃদয়ভেদী বাক্য প্রয়োগ করিয়া বিচরণ করিত।

তৎকালে অনেক ভিক্ষু পূর্বাহ্ন সময়ে অন্তর্বাস পরিধানপূর্বক পাত্রচীবর লইয়া শ্রাবস্তীতে পিণ্ডচারণে [পিণ্ডপাতে] প্রবেশ করিয়াছিলেন। তাঁহারা তথা হইতে ফিরিয়া আসিয়া আহারকৃত্য সমাপনপূর্বক ভগবানের নিকট গমন করিলেন এবং ভগবানকে বন্দনা করিয়া একপার্শ্বে বসিয়া বলিলেন, ‘ভন্তে, অনেক ভিন্নমতাবলম্বী শ্রমণ-ব্রাহ্মণ শ্রাবস্তীতে বাস করিতেছে। তাহাদের নানা প্রকার মিথ্যাদৃষ্টি, নানা প্রকার মিথ্যাবিশ্বাস এবং বিভিন্ন প্রকার তাহাদের রুচি। তাহারা বহুবিধ মিথ্যাদৃষ্টি অবলম্বন করিয়া রহিয়াছে। যথা : কোনো কোনো শ্রমণ-ব্রাহ্মণ এইরূপ বাদী এইরূপ দর্শী... পূর্ববৎ।

ভিক্ষুগণ পূর্বে এই শ্রাবস্তীতে এক রাজা ছিল। সে একটি লোককে আদেশ করিল, ‘হে পুরুষ, এসো, শ্রাবস্তীতে যত জন্মান্ধ আছে তুমি তাহাদের সমবেত কর।’ ‘যে আজ্ঞা দেব’ বলিয়া সেই ব্যক্তি রাজাকে প্রতিশ্রুতি দিয়া শ্রাবস্তীর সকল অন্ধকে রাজার নিকট হাজির করিল। তৎপর রাজাকে বলিল, দেব, শ্রাবস্তীর সকল অন্ধকে একত্রিত করা হইয়াছে।’ রাজা বলিল, ‘বৎস, তাহা হইলে তুমি সেই জন্মান্ধদিগকে হস্তী দেখাও অর্থাৎ হাতে ধরাইয়া চিনাইয়া দাও।’ সে ‘যে আজ্ঞা দেব’ বলিয়া রাজাকে সম্মতি জ্ঞাপন করিল এবং জন্মান্ধদিগকে হস্তীশালায় নিয়া কোনো কোনো জন্মান্ধকে হস্তীর শির, কাহাকে কর্ণ, কাহাকে দন্ত, কাহাকে শু- এবং কাহাকে বা শরীর দেখাইল। আর কোনো কোনো অন্ধকে হস্তীর পদ, কাহাকে পৃষ্ঠ, কাহাকে লেজ, আর কাহাকে লেজের অগ্রভাগ দেখাইয়া বলিল, ‘হে অন্ধগণ, হাতি এই প্রকার।’ ভিক্ষুগণ, সে জন্মান্ধদিগকে হস্তী দেখাইয়া রাজার নিকট গিয়া বলিল, দেব, অন্ধদিগকে হস্তী দেখাইয়াছি। এখন মহারাজের যাহা ইচ্ছা। রাজা সেই জন্মান্ধগণের নিকট জিজ্ঞাসা করিল, ‘হে জন্মান্ধগণ, হস্তী দেখিয়াছ কি?’ উত্তর হইল : ‘হ্যাঁ দেব, দেখিয়াছি।’ ‘আচ্ছা বলো দেখি হস্তী কী প্রকার?’

ভগবান : ‘হে ভিক্ষুগণ, যাহারা হস্তীর শির ধরিয়াছিল তাহারা বলিল, দেব, হস্তী এই প্রকার, যেমন নাকি একটি কলসি।’ যাহারা কান ধরিয়াছিল তাহারা বলিল, ‘দেব, হস্তী যেন একখানি কুলা।’ যাহারা দাঁত ধরিয়াছিল তাহারা বলিল, ‘দেব, হস্তী যেন লাঙ্গলের ফাল। যাহারা শু- ধরিয়াছিল তাহারা বলিল, দেব, হস্তী লাঙ্গলের ঈষের ন্যায়। যাহারা হস্তীর দেহ ধরিয়াছিল তাহারা বলিল, দেব, হস্তী যেন একটি ধানের গোলা। যাহারা হস্তীর পা ধরিয়াছিল তাহারা বলিল, দেব, হস্তী থামের ন্যায়। যাহারা পৃষ্ঠ ধরিয়াছিল তাহারা বলিল, দেব, উদূখলের ন্যায়। যাহারা লেজ ধরিয়াছিল তাহারা বলিল, দেব, হস্তী মুষলের ন্যায়। যাহারা লেজের আগা ধরিয়াছিল তাহারা বলিল, দেব, হস্তী ঝাড়-র ন্যায়। তাহারা পরস্পর বিবাদ করিতে লাগিল যে ‘হস্তী এইরূপ নয়, সেইরূপ; সেইরূপ নয়, এইরূপ।’ এই লইয়া তাহাদের মধ্যে মুষ্টিযুদ্ধ আরম্ভ হইল। উহা দেখিয়া রাজা বেশ আমোদ পাইতে লাগিল।

ভিক্ষুগণ, অন্যতীর্থিয় পরিব্রাজকেরা উক্ত জন্মান্ধদিগের ন্যায় জ্ঞানচক্ষুহীন অন্ধ। তাহারা অর্থ জানে না, অনর্থ জানে না, ধর্ম জানে না, অধর্ম জানে না। তাহারা অর্থ-অনর্থ ও ধর্ম-অধর্ম না জানিয়া ‘এইরূপ ধর্ম নয়, সেইরূপ ধর্ম; সেইরূপ ধর্ম নয়, এইরূপ ধর্ম’ বলিয়া কলহ-বিবাদ করিতে থাকে এবং পরস্পর পরস্পরকে বাক্যবাণে বিদ্ধ করিয়া বাস করে।

অন্যতীর্থিয়দের একাঙ্গদর্শনজনিত বিবাদের বিষয় অবগত হইয়া ভগবান তৎকালে এই প্রীতিগাথা উচ্চারণ করিলেন :

এইসব দৃষ্টিমাঝে বদ্ধ হয় মোহগ্রস্ত,

কোনো কোনো শ্রমণ-ব্রাহ্মণ,

লইয়া বিরুদ্ধ মত দ্বন্দ্ব করে পরস্পর,

এক অঙ্গ করিয়া দর্শন। চতুর্থ।


 

৫. দ্বিতীয় নানা তীর্থিয় সূত্র
৫৫. শ্রাবস্তী-নিদান :

তৎকালে অনেক নানা মতাবলম্বী শ্রমণ-ব্রাহ্মণ শ্রাবস্তীতে বাস করিত। তাহাদের নানাবিধ মিথ্যাদৃষ্টি, নানা মত, নানা রুচি। কোনো কোনো শ্রমণ-ব্রাহ্মণের এইরূপ বাদ, এইরূপ দৃষ্টি : ‘আত্মা ও লোক শাশ্বত, ইহাই সত্য, অন্যটি মিথ্যা। কাহারও মতে ‘আত্মা ও লোক শাশ্বতও নয়, অশাশ্বতও নয়, ইহাই মিথ্যা।’ কাহারও মতে ‘আত্মা ও লোক অশাশ্বত, ইহাই সত্য, অন্যটি মিথ্যা।’ কাহারও মতে আত্মা ও লোক শাশ্বত এবং অশাশ্বত, ইহাই সত্য, অন্যটি সত্য, অন্যটি মিথ্যা। কেহ বলে, আত্মা ও লোক স্বয়ংকৃত, কেহ বলে পরকৃত, কেহ বলে স্বয়ংকৃত এবং পরকৃত, কেহ বলে স্বয়ংকৃতও নয় পরকৃতও নয়, ইহাই সত্য, অন্যটি মিথ্যা। কেহ বলে আত্মা ও লোক স্বীয় ইচ্ছায় উৎপন্ন হইয়াছে, ইহাই সত্য, অন্যটি মিথ্যা। কাহারও মতে সুখ-দুঃখ আত্মা ও লোক শাশ্বত, কাহারও মতে অশাশ্বত। কাহারও মতে শাশ্বত এবং অশাশ্বত, আর কাহারও মতে শাশ্বতও নয়, অশাশ্বতও নয়। কেহ বলে সুখ-দুঃখ আত্মা ও লোক স্বয়ংকৃত, কেহ বলে পরকৃত, কেহ বলে স্বয়ংকৃত, আর কেহ বলে স্বয়ংকৃতও নয়, পরকৃতও নয়, ইহা আপনা-আপনি হেতু বিনা উৎপন্ন হইয়াছে, ইহাই সত্য, অন্যটি মিথ্যা। তাহারা ‘এইরূপ ধর্ম নয় সেইরূপ ধর্ম, সেইরূপ ধর্ম নয় এইরূপ ধর্ম’ বলিয়া বিবাদ করিতে করিতে পরস্পর পরস্পরকে বাক্যবাণে বিদ্ধ করিয়া বাস করে।

সেই সময় অনেক ভিক্ষু প্রাতে অন্তর্বাস পরিধান করিয়া পাত্রচীবর গ্রহণপূর্বক পিণ্ডপাতার্থ শ্রাবস্তীতে প্রবেশ করিলেন। পিণ্ডপাত করা শেষ হইলে বিহারে আসিয়া আহারকৃত্য সমাপ্ত করিলেন। তৎপর ভগবানের নিকট গমন করিয়া তাঁহাকে অভিবাদনপূর্বক একপার্শ্বে বসিয়া পূর্ববৎ সকল কথা বলিলেন। তখন ভগবান কহিলেন, ভিক্ষুগণ, অন্যতীর্থিয় পরিব্রাজকেরা অন্ধ, চক্ষুহীন। তাহারা অর্থ জানে না, অনর্থ জানে না; ধর্ম জানে না, অধর্ম জানে না; অর্থ-অনর্থ ও ধর্ম-অধর্ম না জানিয়া কলহবিবাদ বাধাইতে থাকে এবং ‘ধর্ম এইরূপ, সেইরূপ নয়; সেইরূপ নয়, এইরূপ’ বলিয়া পরস্পর পরস্পরকে বাক্যবাণে বিদ্ধ করিয়া বাস করিতে থাকে।

অতঃপর এতদর্থ অবগত হইয়া ভগবান তৎকালে এই প্রীতিগাথা উচ্চারণ করিলেন :

এই সব দৃষ্টিমাঝে বদ্ধ হয় মোহগ্রস্ত,

কোনো কোনো শ্রমণ-ব্রাহ্মণ,

না পেয়ে তাহার অন্ত ডুবে যায় অর্ধপথে

দৃষ্টি-ওঘে হয় নিমগন। পঞ্চম।


 

৬. তৃতীয় নানা তীর্থিয় সূত্র
৫৬. আমি এইরূপ শুনিয়াছি... গদ্যাংশ পূর্ববৎ।

ভগবান তৎকালে এই প্রীতিগাথা উচ্চারণ করেন :

‘আত্মকৃত পরকৃত’

এইরূপ দৃষ্টিযুত এই প্রজাগণ,

এই দৃষ্টিদ্বয়ে কেহ পারে নাই জানিবারে

শল্যবৎ করেনি দর্শন।

মার্গজ্ঞানপূর্বে তাহা শল্যবৎ দ্রষ্টার আবার

‘আমি করি, পরে করে’ এই ভাব না হয় সঞ্চার।

মানগ্রস্ত এই প্রজাগণ, মানেতে গ্রথিত আর মানেতে নিবদ্ধ,

মিথ্যাদৃষ্টি সব নিয়ে করিছে বিরুদ্ধ তর্ক, সেই হেতু সংসারে আবদ্ধ। ষষ্ঠ।


 

৭. সুভূতি সূত্র
৫৭. শ্রাবস্তী-নিদান :

তৎকালে একদিন আয়ুষ্মান সুভূতি ভগবানের অনতিদূরে অবিতর্কসমাধি সমাপন্ন হইয়া ঋজু দেহে পদ্মাসনে উপবিষ্ট ছিলেন। এতদর্থ অবধারণ করিয়া ভগবান তৎকালে এই প্রীতিগাথা উচ্চারণ করিলেন :

বিতর্ক যার সন্তাপিত

আধ্যাত্মিকে সমুচ্ছিন্ন পূর্ণভাবে যার চিতে,

সঙ্গহীন, অরূপ-জ্ঞানী,

চতুর্যোগ অতিক্রান্ত নাহি সে আসে জন্ম নিতে। সপ্তম।


 

৮. গণিকা সূত্র
৫৮. আমি এইরূপ শুনিয়াছি। একসময় ভগবান রাজগৃহের কলন্দকনিবাপ নামক স্থানে বেণুবন বিহারে বাস করিতেছিলেন। তৎকালে রাজগৃহে দুই দল গণিকায সারত্তা হোন্ত পটিবদ্ধচিত্তা; ভণ্ডনজাতা কলহজাতা বিবাদাপন্না ধূর্ত পুরুষ এক বেশ্যার প্রতি আসক্ত হয়। তাহারা হাতাহাতি, ঢিল মারামারি, লাঠি মারামারি ও কাটাকাটি করিয়া কেহ কেহ প্রাণ হারাইল, আর কেহ কেহ মরণতুল্য দুঃখ ভোগ করিল। তৎকালে অনেক ভিক্ষু অন্তর্বাস পরিধান করিয়া পাত্রচীবর গ্রহণপূর্বক রাজগৃহে ভিক্ষায় প্রবেশ করেন, ভিক্ষা করা শেষ হইলে ভোজনকৃত্য সমাপ্ত করিলেন। তৎপর ভগবানের নিকট গমন করিয়া তাঁহাকে অভিবাদনপূর্বক একপার্শ্বে বসিয়া উক্ত ঘটনা বলিলেন।

‘কামই সকল অনর্থের মূল ‘ এই অর্থ বিদিত হইয়া ভগবান তৎকালে এই প্রীতিগাথা উচ্চারণ করিলেন :

বর্তমানে যেই ভোগ্যবস্তু-আদি পাওয়া গিয়াছে, আর ভবিষ্যতে যাহা পাওয়া যাইবে সেই সকল কাম, ক্রোধ ও মোহমলে মলিন। মিথ্যা শীল, কৃচ্ছ্রসাধন, বিষ-ভোজনাদি ব্রত, অধর্মত জীবনযাপন, কামতৃষ্ণা ত্যাগ না করিয়া কেবল মৈথুনবিরতি ব্রহ্মচর্য, কল্পিত দেবতার সেবা-পূজা ইত্যাদি মিথ্যা শিক্ষায় সার মনে করিয়া যেই সকল কামাতুর, ক্রোধাতুর, মোহাতুর ও শোকাতুরেরা ওই কার্যগুলির প্রশংসা করে, তাহা ‘আত্মকিলমথানুয়োগ’ নামক এক অন্ত। আর ‘কাম পরিভোগে কোনো দোষ নাই’ বলিয়া যে মত উহা দ্বিতীয় অন্ত। ওই অন্তদ্বয়ের দ্বারা তৃষ্ণা ও অবিদ্যা বৃদ্ধি হয়। তাহা হইতে মিথ্যাদৃষ্টি বৃদ্ধি হয়। ওই অন্তদ্বয় না জানিয়া যাহারা কামসুখে মত্ত, তাহারা মুক্তির চেষ্টা না করিয়া জ্ঞানেন্দ্রিয়সকল সংকুচিত করে; আর যাহারা আত্মনিপীড়নে রত তাহারা অতিধাবিত হয়। যাহারা ওই অন্তদ্বয় জানিয়া পরিত্যাগ করিয়াছে; কিন্তু তজ্জন্য অহংকার করে না যে ‘আমি অন্তদ্বয় ত্যাগ করিয়াছি’-তাহাদের আর কর্ম, বিপাক বা ক্লেশাবর্তে পড়িতে হয় না। অর্থাৎ তাহাদের সকল সংসারাবর্ত রুদ্ধ হইয়া যায়, দীপশিখার নির্বাণের ন্যায় তাহারা এইরূপ অদৃশ্য হইয়া যায় যে সংসারে আর তাহাদের চিহ্নমাত্রও দেখা যায় না। অষ্টম।


 

৯. উপাতিধাবন্তি সূত্র
৫৯. শ্রাবস্তী-নিদান :

তৎকালে গভীর অন্ধকার রাত্রিতে ভগবান অনাবৃত স্থানে বসিয়াছিলেন। তখন অনেকগুলি তৈলের প্রদীপ জ্বলিতেছিল, আর অনেক পতঙ্গ সেই সকল প্রদীপে পড়িয়া পড়িয়া অতি দুঃখ-দুর্দশা ভোগ করিতেছিল। ভগবান তাহা দেখিয়া পাপীরা যে পাপানলে স্বীয় প্রাণ বিসর্জন দেয়, তাই রূপে-গানে মত্ত থাকে তদর্থ অবগত হইলেন এবং তৎকালে এই প্রীতিগাথা উচ্চারণ করিলেন :

ধেয়ে যায় সত্বর নাহি পায় শুদ্ধি,

নব নব বন্ধন সদা হয় বৃদ্ধি;

পড়ে যথা প্রদ্যোৎ অনলে পতঙ্গ,

তথাসক্ত দুর্জন দৃষ্ট-শ্রুত সঙ্গ। নবম।


 

১০. উৎপত্তি সূত্র
৬০. শ্রাবস্তী-নিদান :

তখন আয়ুষ্মান আনন্দ ভগবানের নিকট উপস্থিত হইয়া তাঁহাকে অভিবাদনপূর্বক একপার্শ্বে বসিয়া বলিলেন, ‘ভন্তে, যাবৎ তথাগত বুদ্ধগণ সংসারে উৎপন্ন না হন তাবৎ অন্যতীর্থিয় পরিব্রাজকেরা পূজা-সৎকার-গৌরব-সম্মান ও সেবা-শুশ্রূষাদি লাভ করিয়া থাকে, তখন তাঁহারা চীবর, পিণ্ডপাত, শয়নাসন ও ওষুধ-পথ্যলাভী হয়। ভন্তে, আর যখন বুদ্ধগণ সংসারে জন্মগ্রহণ করেন তখন হইতে তীর্থিয় পরিব্রাজকগণের পূজা-সৎকার-গৌরব-সম্মান ও সেবা-শুশ্রূষালাভ কমিয়া যায় এবং চীবর, পিণ্ডপাত, শয়নাসন ও ওষুধ-পথ্য পায় না। এখন ভগবান ও ভিক্ষুসংঘই পূজা-সৎকার পাইতেছেন এবং মান-সম্মান লাভ করিতেছেন।

ভগবান বলিলেন, হে আনন্দ, তুমি ঠিকই বলিতেছ... পূর্ববৎ অনন্তর ওই অর্থ বিদিত হইয়া ভগবান তৎকালে এই প্রীতিগাথা উচ্চারণ করিলেন :

যতক্ষণ নাহি ওঠে দেব প্রভঙ্কর

ততক্ষণ খদ্যোতের জ্যোতি ধরাপর,

যখন উদিত হয় দেব বৈরোচন

হতপ্রভ হয় যত খদ্যোত তখন;

সম্বুদ্ধ যাবৎ তথা না হন উদিত

তাবৎ তীর্থিয়গণ হয় বিরোচিত,

শুদ্ধ নাহি হয় শিষ্য তার্কিকনিচয়,

কুদৃষ্টিসম্পন্ন দুঃখমুক্ত নাহি হয়। দশম।

স্মারক-গাথা

আয়ু, জটিল, প্রত্যবেক্ষণ, তীর্থিয়ত্রয় ও সুভূতি,

গণিকা, উপাতিসহ উৎপত্তি একুনে দশ।

জন্মান্ধ বর্গ ষষ্ঠ সমাপ্ত।


 

৭. চূলবর্গ
১. প্রথম লকুণ্ঠক ভদ্দিয় সূত্র
৬১. শ্রাবস্তী-নিদান :

তখন আয়ুষ্মান সারিপুত্র আয়ুষ্মান লকুণ্ঠক ভদ্দিয়কে অনেক প্রকারে অনিত্যাদি ধর্ম প্রদর্শন করাইতেছিলেন, (লক্ষণ আলম্বন) গ্রহণ করাইতেছিলেন, চিত্তবিশুদ্ধির জন্য উৎসাহিত ও ধর্মরসাস্বাদনে সন্তুষ্ট করিতেছিলেন। ইহাতে আয়ুষ্মান লকুণ্ঠক ভদ্দিয়ের চিত্ত আসব হইতে মুক্ত হইল। ভগবান বুদ্ধচক্ষে দেখিলেন, আয়ুষ্মান সারিপুত্র আয়ুষ্মান লকুণ্ঠক ভদ্দিয়কে অনেক প্রকারে ধর্মদেশনা করিতেছেন, আর উহাতে তাঁহার চিত্ত আসব হইতে মুক্ত হইয়াছে।

ওই বিষয় জানিতে পারিয়া ভগবান তৎকালে এই প্রীতিগাথা উচ্চারণ করিলেন :

সুবিমুক্ত যিনি সরুপাপ হ’তে ঊর্ধ্বে-অধেঃ চারি ভিতে,

এই আমি বলি না করি দর্শন এরূপে বিমুক্ত উত্তীর্ণ সেজন

মহা ওঘ যাহা তরেনি কখন পুনরায় না জন্মিতে। প্রথম।


 

২. দ্বিতীয় লকুণ্ঠক ভদ্দিয় সূত্র
৬২. শ্রাবস্তী-নিদান :

তখন আয়ুষ্মান সারিপুত্র আয়ুষ্মান লকুণ্ঠক ভদ্দিয়কে শৈৰ্য মনে করিয়া বহু প্রকারে ধর্ম প্রদর্শন করিতে, গ্রহণ করাইতে, উৎসাহিত করিতে ও সন্তুষ্ট করিতে আরম্ভ করেন।

আয়ুষ্মান সারিপুত্রকে তদ্রূপ ধর্মদেশনা করিতে দেখিয়া ভগবান এতদর্থে তৎকালে এই প্রীতিগাথা উচ্চারণ করিলেন :

ভেঙেছে আবর্ত প্রাপ্ত নিরবাণ শুষ্ক তৃষ্ণানদী-নাহি বহে,

ছিন্ন ঘূর্ণিপাক নাহি ঘুরে আর, যন্ত্রণার অন্ত তারে কহে। দ্বিতীয়।


 

৩. প্রথম সত্ত্ব সূত্র
৬৩. শ্রাবস্তী-নিদান :

তৎকালে শ্রাবস্তীতে প্রায় লোকেরা অধিকক্ষণ কামাসক্ত, লুব্ধ, গ্রথিত, মূর্ছিত ও কামকবলে পতিত হইয়া অতি প্রমত্তভাবে কামপরিভোগ করিতে করিতে বিচরণ করিতেছিল। একদিন অনেক ভিক্ষু প্রাতঃকালে অন্তর্বাস পরিধান করিয়া পাত্রচীবর গ্রহণপূর্বক শ্রাবস্তীতে ভিক্ষায় প্রবেশ করিয়াছিলেন। পিণ্ডচারণের পর বিহারে ফিরিয়া আসিয়া আহারকৃত্য সমাপনপূর্বক ভগবানের নিকট গমন করিলেন এবং তাঁহাকে বন্দনা করিয়া একপার্শ্বে বসিয়া বলিলেন, ‘ভন্তে, শ্রাবস্তীতে প্রায় লোকেরা অধিকক্ষণ কামাসক্ত... প্রমত্তভাবে কামপরিভোগ করিতে করিতে বিচরণ করিতেছে।

তাহা শুনিয়া ভগবান কামভোগের অপকারিতা বিদিত হইয়া তৎকালে এই প্রীতিগাথা উচ্চারণ করিলেন :

কামেতে আসক্ত কামসঙ্গরত দোষদর্শী নহে সংযোজনে,

তৃষ্ণাযুত জীব বিপুল বিশাল ওঘ অসমর্থ সন্তরণে। তৃতীয়।


 

৪. দ্বিতীয় সত্ত্ব সূত্র
৬৪. শ্রাবস্তী-নিদান :

তৎকালে শ্রাবস্তীতে প্রায় লোকেরা কামে আসক্ত, যুক্ত, গৃধ্ন, গ্রথিত, মূর্ছিত, কবলিত, অন্ধ ও উন্মত্ত হইয়াছিল। ভগবান তাহা দেখিয়া তখন এই প্রীতিগাথা উচ্চারণ করিলেন :

কামান্ধ মানবগণ পরিবৃত বাসনার জালে,

সমাচ্ছন্ন তৃষ্ণার ছাদনে,

আবদ্ধ নমুচি পাশে মৎস্য যথা কুমীন ভিতরে

ধায় জরা-মরণ সদনে,

ক্ষীরপায়ী বৎস যথা যায় মাতৃস্তনে। চতুর্থ।


 

৫. অপর লকুণ্ঠক ভদ্দিয় সূত্র
৬৫. শ্রাবস্তী-নিদান :

তৎকালে আয়ুষ্মান লকুণ্ঠক ভদ্দিয় অনেক ভিক্ষুর পিছে পিছে আসিয়া ভগবানের সম্মুখে উপস্থিত হইলেন। ভগবান দুর্বর্ণ, দুর্দর্শ, বামন এবং প্রায় ভিক্ষুদের ঘৃণিত আয়ুষ্মান লকুণ্ঠক ভদ্দিয়কে অনেক ভিক্ষুর পিছনে পিছনে আসিতে দেখিয়া ভিক্ষুগণকে সম্বোধন করিয়া বলিলেন :

‘ভিক্ষুগণ, তোমরা ওই কুৎসিত, অদর্শনীয়, বামন, ঘৃণ্য ভিক্ষুটিকে অনেক ভিক্ষুর পিছনে পিছনে আসিতে দেখিতেছ কি?’ ‘হ্যাঁ ভন্তে।’

‘ভিক্ষুগণ, এই ভিক্ষুটি মহাঋদ্ধিমান ও মহাশক্তিশালী। সে পূর্বে ধ্যান করে নাই এমন ধ্যান প্রায় পাওয়া যায় না। যাহার জন্য কুলপুত্রগণ আগার হইতে অনাগারে প্রব্রজ্জিত হয়, ওই ভিক্ষুটি সেই অনুত্তর ব্রহ্মচর্যের শেষ পদ ইহ জগতেই নিজে নিজে অভিজ্ঞান দ্বারা দর্শন ও লাভ করিয়া বিহার করিতেছে।’

অতঃপর ভগবান তাহার গুণ বিদিত হইয়া তৎকালে এই প্রীতিগাথা উচ্চারণ করিলেন :

পবিত্রতা অগ্রে করি’ শুভ্র আবরণ পরি’

স্মৃতিরূপ এক গতি, রথ এক করে আগমন,

পাপহীন একজন আসে কর দরশন,

ছিন্ন যার তৃষ্ণাস্রোত, বিমুক্ত যে সকল বন্ধন। পঞ্চম।


 

৬. তৃষ্ণাসংক্ষয় সূত্র
৬৬. শ্রাবস্তী-নিদান :

তৎকালে ভগবান আয়ুষ্মান অঞ্ঞকোণ্ডঞ্ঞকে তাঁহার অনতিদূরে পদ্মাসনে সোজা শরীরে উপবেশনপূর্বক তৃষ্ণাসংক্ষয়বিমুক্তি প্রত্যবেক্ষণ করিতে দেখিয়া এই প্রীতিগাথা উচ্চারণ করিলেন :

মূল যার নাই, নাইক ধরা, পাতা নাই যার, কোথায় লতা,

বন্ধনবিমুক্ত নিন্দিতে সে ধীরে কাহার আছে অত যোগ্যতা!

দেবগণও তাঁর করেন প্রশংসা, ব্রহ্মা ঘোষে তাঁর কীর্তি-কথা। ষষ্ঠ।


 

৭. প্রপঞ্চক্ষয় সূত্র
৬৭. শ্রাবস্তী-নিদান :

তখন ভগবান স্বীয় পরিত্যক্ত প্রপঞ্চসংজ্ঞা প্রত্যবেক্ষণ করিতে করিতে উপবিষ্ট হইলেন এবং দেখিলেন, তাঁহার প্রপঞ্চসংজ্ঞা পরিত্যক্ত হইয়াছে। ভগবান সেই অর্থ বিদিত হইয়া তৎকালে এই প্রীতিগাথা উচ্চারণ করিলেন :

প্রপঞ্চবিহীন মুনি যেইজন স্থিতি নাহি যার সংসারে,

বন্ধন ছিঁড়িয়া প্রাচীর লঙ্ঘিয়া গিয়াছেন যিনি পরপারে,

এইরূপ মহাবিতৃষ্ণ মুনি জ্ঞান-ধ্যান-যোগে সঞ্চরে,

দেবব্রহ্মা তাঁরে জানিতে না পারে, জানিবে তাঁহারে কোন নরে! সপ্তম।


 

৮. কচ্চান সূত্র
৬৮. শ্রাবস্তী-নিদান :

তৎকালে আয়ুষ্মান মহাকচ্চান ভগবানের অনতিদূরে পদ্মাসনে সোজা শরীরে উপবেশনপূর্বক আপনার দেহের উপর স্মৃতি রাখিয়া কর্মস্থানে মনোনিবেশ করিলেন। ভগবান তাঁহাকে ওইভাবে বসিয়া থাকিতে দেখিলেন এবং দেহের অপবিত্রতা ও বিশুদ্ধিলাভের সারবত্তাভূত অর্থ বিদিত হইয়া তখন এই প্রীতিগাথা উচ্চারণ করিলেন :

কায়ের বত্রিশ অশুচি বিষয় সদাই আছে ভাবনা যার,

‘যদি না থাকিত তবে না হইত, যদি নাহি হবে হবে না আর’

সপ্ত বিদর্শন ক্রমে সে ভাবিয়া কালে হয় তৃষ্ণাসাগর পার। অষ্টম।


 

৯. উদপান সূত্র
৬৯. আমি এইরূপ শুনিয়াছি। একসময় ভগবান মল্লদেশে পরিভ্রমণ করিতে করিতে বহু ভিক্ষুসংঘের সহিত থূন নামক মল্লদিগের ব্রাহ্মণগ্রামে উপস্থিত হন। থূনগ্রামের ব্রাহ্মণ ও গৃহস্থগণ শুনিলেন, শাক্যকুল হইতে প্রব্রজ্জিত শ্রমণ গৌতম মল্লদেশে পরিভ্রমণ করিতে করিতে থূন গ্রামে পৌঁছিয়াছেন; তৎশ্রবণে তাহারা ‘সেই মুণ্ডক শ্রমণগণ জলপান না করুক’ বলিয়া তৃণ ও ভুসির দ্বারা কূপের মুখ পর্যন্ত পুরাইয়া দিল।

অনন্তর ভগবান রাস্তা হইতে নামিয়া সজ্জিত আসনে বসিলেন; তথায় বসিয়া আনন্দকে বলিলেন, ‘আনন্দ, ওই কূপ হইতে জল লইয়া আসো।’

আনন্দ বলিলেন, “ভন্তে, থুন গ্রামের ব্রাহ্মণ ও গৃহস্থগণ ‘মুণ্ডক শ্রমণেরা জল পান না করুক’ বলিয়া তৃণ ও ভুসির দ্বারা সেই কূপের মুখ পর্যন্ত পুরাইয়া দিয়াছে।”

তথাপি ভগবান আরও দুইবার আনন্দকে তদ্রূপ আদেশ করিলেন। অবশেষে আনন্দ ‘আচ্ছা ভন্তে’ বলিয়া সম্মতি জানাইয়া পাত্র গ্রহণপূর্বক সেই কূপের দিকে অগ্রসর হইলেন। আনন্দ কূপের দিকে আসিতে আসিতে সেই তৃণ ও ভুসিসকল মুখ বাহিয়া পড়িয়া গেল এবং স্বচ্ছ নির্মল সুপরিশুদ্ধ জলে কূপের মুখ পর্যন্ত পরিপূর্ণ হইয়া রহিল, যেন জল পাড় বাহিয়া পড়িবে। তাহা দেখিয়া আনন্দের মনে এইভাবের উদয় হইল : কী আশ্চর্য! কী অদ্ভুত! তথাগতের মহাঋদ্ধি ও শক্তিমন্ততা!! আমি আসিতে আসিতে এই কূপটির সকল তৃণ ও ভুসি মুখ বাহিয়া পড়িয়া গেল, আর উহা স্বচ্ছ নির্মল সুপরিশুদ্ধ জলে মুখ পর্যন্ত এমনভাবে পরিপূর্ণ হইয়া রহিল-যেন পাড় বাহিয়া পড়িবে। তিনি পাত্র পূরাইয়া জল লইয়া ভগবানের নিকট গমন করিলেন; এবং ভগবানকে বলিলেন, ভন্তে কী আশ্চর্য! কী অদ্ভুত!... ইত্যাদি (পূর্ববৎ বর্ণনা করিয়া বলিলেন) হে ভগবান, জলপান করুন! হে সুগত, জলপান করুন!

ভগবান এতদর্থ বিদিত হইয়া তৎকালে এই প্রীতিগাথা উচ্চারণ করিলেন :

সর্বত্র সতত পানীয় যাঁহার রয়েছে বিদ্যমান,

জলাশয়ে তাঁর কিবা প্রয়োজন?

করেছেন যিনি তৃষ্ণার ছেদন

সমূলে, সেজন করিবেন আর কিবা অনুসন্ধান? নবম।


 

১০. উদেন সূত্র
৭০. আমি এইরূপ শুনিয়াছি। একসময় ভগবান কৌশাম্বীতে ঘোষিতারামে বাস করিতেছিলেন। তৎকালে কৌশাম্বীরাজ উদেন বাগানে গমন করিলে তাঁহার অন্তঃপুর আগুনে পুড়িয়া গিয়াছিল। উহাতে শ্যামাবতী প্রমুখা পাঁচশত স্ত্রী পুড়িয়া মরিয়া গিয়াছিল। সেইদিন প্রাতে কতকগুলি ভিক্ষু পাত্রচীবর গ্রহণপূর্বক কৌশাম্বীতে ভিক্ষায় প্রবেশ করিলেন। তথায় ভিক্ষা করা শেষ হইলে আহারকৃত্য সমাপ্ত করিয়া তাঁহারা ভগবানের নিকট গমন করিলেন। তথায় গিয়া তাঁহাকে অভিবাদনপূর্বক একপার্শ্বে বসিয়া বলিলেন, ‘ভন্তে, রাজা যখন বাগানে যায়, তখন তাঁহার অন্তঃপুর দগ্ধ হইয়া শ্যামাবতী প্রমুখা পাঁচশত স্ত্রীলোকের মৃত্যু হয়। ভন্তে, সেই উপাসিকাগণের কী গতি হইয়াছে? তাহারা পরলোকে কোথায় জন্মগ্রহণ করিয়াছে? ভগবান বলিলেন, ভিক্ষুগণ, সেই উপাসিকাগণের মধ্যে কেহ কেহ স্রোতাপন্না, কেহ কেহ সকৃদাগামিনী, আর কেহ কেহ অনাগামিনী। ভিক্ষুগণ, সেই উপাসিকারা শ্রদ্ধাবতী। তাহাদের দেহত্যাগ নিষ্ফল হয় নাই।

অনন্তর ভগবান এতদর্থ বিদিত হইয়া তৎকালে এই প্রীতিগাথা উচ্চারণ করিলেন :

মোহযুক্ত এই জীবলোক, স্থায়ীরূপে হয় প্রকটিত;

স্কন্ধ-ক্লেশ-কামোপধি যোগে মূর্খ মোহ আঁধারে আবৃত।

নিত্য বলে বোধ হয় বটে, কিন্তু দেখ-সকলি অনিত্য। দশম।

স্মারক-গাথা

ভদ্দিয় দুই, সত্ত্ব দুই, লকুণ্ঠক, তৃষ্ণাসংক্ষয়,

প্রপঞ্চক্ষয়, কচ্চান, উদপান ও উদেন দশম।

চূলবর্গ সপ্তম সমাপ্ত।


 

৮. পাটলিগ্রামীয় বর্গ
১. প্রথম পরিনির্বাণসংযুক্ত সূত্র
৭১. শ্রাবস্তী-নিদান :

তখন ভগবান ভিক্ষুগণকে নির্বাণ-বিষয়ক ধর্ম দেশনা করিতে, গ্রহণ করাইতে, ধর্মাচরণের জন্য সম্যকভাবে উত্তেজিত এবং অতি সন্তুষ্ট করিতেছিলেন। সেই ভিক্ষুগণও আগ্রহের সহিত মনোনিবেশপূর্বক সর্বান্তঃকরণে অবহিত হইতেছিলেন।

নির্বাণ-সংযুক্ত ধর্মকথায় সেই ভিক্ষুগণের আদর দেখিয়া ভগবান তৎকালে এই উদান উচ্চারণ করিলেন :

আছে সেই ভিক্ষুগণ, হেন আয়তন

নাহি মাটি, জল, বায়ু, অগ্নি যার মাঝে,

আকাশ-বিজ্ঞানাদি, ইহ-পরলোক,

উভয় চন্দ্রমা সূর্য। ভিক্ষুগণ তায়

গমনাগমন নয়, নাই তাহা স্থিত

নাহি চ্যুতোৎপত্তি তার; অপ্রতিষ্ঠ তাহা

নিরালম্ব; দুঃখ হয় এখানেই শেষ। প্রথম।


 

২. দ্বিতীয় পরিনির্বাণসংযুক্ত সূত্র
৭২. [গদ্যাংশ পূর্বোক্ত সূত্রের ন্যায়] তখন ভগবান এই প্রীতিগাথা উচ্চারণ করিলেন :

আনত নির্বাণ সত্য, মানস নয়নে

দর্শন সহজ নহে, কষ্টে যায় দেখা,

ভেদ করি জ্ঞানে তৃষ্ণা ধ্যান-বিদর্শনে

দূরীভূত হয় কাম-কালিমার রেখা। দ্বিতীয়।


 

৩. তৃতীয় পরিনির্বাণসংযুক্ত সূত্র
৭৩. [সূচনা প্রথম সূত্রের ন্যায়] তখন ভগবান এই প্রীতিগাথা উচ্চারণ করিলেন :

ভিক্ষুগণ, তেমন অমৃত আছে যাহা জন্ম, উৎপত্তি, সৃষ্টি এবং সংস্কারের অধীন নহে। যদি তেমন কিছু না থাকিত তবে এই জাত, উৎপন্ন, সৃষ্ট ও সংস্কৃত আত্মভাবের নিঃসরণ দৃষ্ট হইত না। জন্মাদি বিরহিত নির্বাণ আছে বলিয়াই সঞ্জাত আত্মভাবের নিবৃত্তি দৃষ্ট হয়। তৃতীয়।


 

৪. চতুর্থ পরিনির্বাণসংযুক্ত সূত্র
৭৪. [সূচনা প্রথম সূত্রের ন্যায়] তখন ভগবান এই প্রীতিগাথা উচ্চারণ করিলেন :

তৃষ্ণা-দৃষ্টির অধীন ব্যক্তিরই চঞ্চলতা আসে। যিনি তৃষ্ণা ও মিথ্যাদৃষ্টি ত্যাগ করিয়াছেন কিছুতেই তাঁহার মনের চাঞ্চল্য উপস্থিত হয় না। চাঞ্চল্য না থাকিলে প্রশান্তি আসে। প্রশান্তি আসিলে কামরাগ দূরীভূত হয়। কামরাগ পরিত্যক্ত হইলে আর সংসারে আসিতে হয় না, তাই পুনঃপুন জন্ম-মৃত্যুও হয় না। যাহার জন্ম-মৃত্যু হইবে না সে ইহলোকেও নহে, পরলোকেও নহে। এইরূপেই দুঃখের অবসান হয়। চতুর্থ।


 

৫. চুন্দ সূত্র
৭৫. আমি এইরূপ শুনিয়াছি। একসময় ভগবান মল্লদেশে বহু ভিক্ষুসংঘের সহিত বিচরণ করিতে করিতে পাবা গ্রামের দিকে অগ্রসর হন। তথায় তিনি ‘চুন্দ’ নামক স্বর্ণকার-পুত্রের আম্রবনে বাস করেন।

তাহা শুনিয়া চুন্দ ভগবানের নিকট আগমনপূর্বক তাঁহাকে অভিবাদন করিয়া একপার্শ্বে বসিল। একপার্শ্বে উপবিষ্ট স্বর্ণকারপুত্র চুন্দকে ভগবান সদ্ধর্ম দান করিতে ও গ্রহণ করাইতে থাকেন এবং ধর্মাচরণে তৎপর হইবার জন্য সমুত্তেজিত ও সন্তুষ্ট করেন। চুন্দ ধর্ম বিদিত হইয়া সমুত্তেজিত ও সন্তুষ্টচিত্তে ভগবানকে বলিল, ভন্তে ভগবান, ভিক্ষুসংঘের সহিত আপনি আমার পুণ্যার্থ নিমন্ত্রণ গ্রহণ করুন।’ ভগবান মৌনভাবে তাহার নিমন্ত্রণ গ্রহণ করিলেন।

তদনন্তর ভগবান নিমন্ত্রণ গ্রহণ করিয়াছেন দেখিয়া চুন্দ আসন হইতে উঠিল এবং ভগবানকে বন্দনা ও প্রদক্ষিণ করিয়া চলিয়া গেল। সেই স্বর্ণকারপুত্র চুন্দ রাত্রি প্রভাত হইলে স্বীয় গৃহে উত্তম খাদ্য-ভোজ্য ও প্রচুর ‘সূকরমদ্দব’ প্রস্তুত করিয়া ভগবানকে ভোজনকাল জ্ঞাপনার্থ বলিল, ‘ভন্তে, ভাত হইয়াছে, এখন আহারের সময় হইয়াছে।’ অনন্তর ভগবান পূর্বাহ্ন সময়ে অন্তর্বাস পরিধানপূর্বক পাত্রচীবর লইয়া ভিক্ষুসংঘের সহিত স্বর্ণকার-পুত্র চুন্দের গৃহাভিমুখে গমন করিলেন। তথায় পৌঁছিয়া সজ্জিত আসনে উপবেশনপূর্বক স্বর্ণকার-পুত্র চুন্দকে বলিলেন, ‘হে চুন্দ, তুমি যে ‘সূকরমদ্দব’ প্রস্তুত করিয়াছ তাহা আমাকে পরিবেশন কর, আর অবশিষ্ট খাদ্য ভিক্ষুসংঘকে পরিবেশন কর।’ ‘আচ্ছা ভন্তে’ বলিয়া চুন্দ সজ্জিত সূকরমদ্দবগুলি ভগবানকে পরিবেশন করিল এবং অবশিষ্ট খাদ্য-ভোজ্য ভিক্ষুসংঘকে পরিবেশন করিল।

অনন্তর ভগবান বলিলেন, ‘চুন্দ, অবশিষ্ট সূকরমদ্দবগুলি গর্তে পুঁতিয়া ফেল। শ্রমণ-ব্রাহ্মণ প্রজাবৃন্দসহ সদেব-মার-ব্রহ্মলোকে এমন আর কাহাকেও দেখিতেছি না, তথাগত ব্যতীত যে এই ‘সূকরমদ্দব’ খাইয়া জীর্ণ করিতে পারিবে।’ ‘আচ্ছা ভন্তে’ বলিয়া ভগবানের বাক্য প্রতিগ্রহণপূর্বক চুন্দ অবশিষ্ট ‘সূকরমদ্দব’ গর্তে পুঁতিয়া ফেলিল।

তৎপর ভগবানের নিকট গিয়া তাঁহাকে বন্দনা করিয়া একপার্শ্বে বসিল। তখন একপার্শ্বে উপবিষ্ট স্বর্ণকারপুত্র চুন্দকে ভগবান ধর্মদেশনা করিলেন, উহা গ্রহণ করাইলেন এবং সমুত্তেজিত ও সন্তুষ্ট করিয়া আসন হইতে উত্থানপূর্বক প্রস্থান করিলেন।

চুন্দের অন্ন ভোজন করিয়া ভগবানের বিষম রোগ উৎপন্ন হইল। রক্ত-আমাশয়হেতু এমন তীব্র পেটের বেদনা আরম্ভ হইল, যেন কেবল মরণেই তাহার অবসান। ভগবান স্মৃতি ও জ্ঞানযোগে অনায়াসে উহা সহ্য করিতে লাগিলেন। তৎপর ভগবান আয়ুষ্মান আনন্দকে বলিলেন, এসো আনন্দ, কুশীনারায় যাইব। ‘আচ্ছা ভন্তে’ বলিয়া আয়ুষ্মান আনন্দ ভগবানের আদেশ প্রতিগ্রহণ করিলেন :

বেনে-সুত চুন্দ-অন্ন খাইয়া, শুনেছি আমি

হয় ধীরে মহারোগ বিষম, মরণগামী।

ভোজনে ‘সূকরমদ্দব’ যোগে ব্যাধি সুভীষণ হইল শাস্তার,

ভেদ বারে বারে হইলে কহেন, ‘যাব কুশীনারা নগর মাঝার।’

অনন্তর ভগবান রাস্তা হইতে নামিয়া এক বৃক্ষমূলে গমন করিলেন এবং আয়ুষ্মান আনন্দকে বলিলেন, ‘আনন্দ, চারি ভাজ করিয়া সংঘাটি বিছাও।’ ‘আচ্ছা ভন্তে’ বলিয়া আয়ুষ্মান আনন্দ ভগবানের আদেশ গ্রহণ করিলেন এবং চারি ভাজ করিয়া সঙ্ঘাটি বিছাইলেন। ভগবান উহাতে বসিয়া বলিলেন, ‘আনন্দ, আমার জন্য পানীয় জল আনো; বড় পিপাসা হইয়াছে, একটু জল পান করিব’-এইরূপ আদিষ্ট হইলে আয়ুষ্মান আনন্দ ভগবানকে বলিলেন, ‘ভন্তে, এখন পাঁচশত গাড়ি ওই জলের উপর দিয়া গিয়াছে। সেই অল্প চক্রচ্ছিন্ন জল আলোড়িত ও কর্দমযুক্ত হইয়া বহিতেছে। ভন্তে, অনতিদূরে ওই প্রসন্নসলিলা মধুরতোয়া শীতলোদকা কুকুত্থা নদী, পঙ্কবিহীনা বিমল বালুকাময়ী বলিয়া শ্বেতবর্ণবিশিষ্টা সুন্দরতীর্থা ও রমণীয়া। তথায় ভগবান জল পান করিবেন এবং শরীর শীতল করিবেন।’

কিন্তু পুনরায় ভগবান আয়ুষ্মান আনন্দকে সেই ক্ষুদ্র জলধারার জল আনিতে বলিলেন। তৃতীয়বারে আয়ুষ্মান আনন্দ ‘আচ্ছা ভন্তে’ বলিয়া ভগবানের আদেশ শিরোধারণপূর্বক পাত্রহস্তে সেই নদীর দিকে গমন করিলেন। তখন সেই চক্রচ্ছিন্না অল্পজলবিশিষ্টা আলোড়িতা ময়লাযুক্ত হইয়া প্রবহমানা নদী আয়ুষ্মান আনন্দের আগমনের সঙ্গে সঙ্গে বিপ্রসন্না ও ময়লাহীনা হইয়া বহিতে লাগিল। তখন আয়ুষ্মান আনন্দ ভাবিলেন, ‘কী আশ্চর্য! কী অদ্ভুত!! ভগবান তথাগতের কী মহতী ঋদ্ধিশক্তি! এই সেই চক্রচ্ছিন্না অল্পজলবিশিষ্টা আলোলিতা ময়লাযুক্ত হইয়া প্রবহমানা নদী আমার আগমনে স্বচ্ছ-বিমল-নির্মল সলিলা হইয়া প্রবাহিত হইতেছে!’ তিনি পাত্র পূরাইয়া জল লইলেন এবং ভগবানের নিকট গিয়া পূর্ববৎ ভগবানের গুণ বর্ণনা করিয়া বলিলেন, ‘ভগবান, এখন আপনি জল পান করুন। হে সুগত, জল পান করুন।’

অতঃপর ভগবান জল পান করিলেন। অনন্তর ভগবান মহাভিক্ষুসংঘের সহিত কুকুত্থ নদীর দিকে গমন করিলেন। তথায় পৌঁছিয়া ভগবান ওই নদীতে অবতরণপূর্বক স্নান ও জলপান করিলেন। তৎপর নদী হইতে উঠিয়া আম্রকাননের দিকে গমন করিলেন। আম্রকাননে আসিয়া আয়ুষ্মান চুন্দককে বলিলেন, চুন্দক, সঙ্ঘাটি ভাজ করিয়া আমাকে বিছাইয়া দাও, বড় ক্লান্ত হইয়াছি একটু শুইব। ‘আচ্ছা ভন্তে’ বলিয়া আয়ুষ্মান চুন্দক ভগবানকে সম্মতি জানাইলেন এবং সঙ্ঘাটি চারি ভাজ করিয়া বিছাইয়া দিলেন। তখন ভগবান পায়ের উপর পা রাখিয়া স্মৃতি-জ্ঞানযোগে দক্ষিণপার্শ্বে সিংহশয্যায় শয়ন করিলেন। আয়ুষ্মান চুন্দকও সেই স্থানে ভগবানের সম্মুখে বসিয়া রহিলেন।

যাইয়া সম্বুদ্ধ কুকুত্থা নদীতে-স্বচ্ছ বারি যার প্রসন্ন মধুর,

ক্লান্ত দেহে শাস্তা করিলেন স্নান তথাগত লোকে অপ্রতিম শূর।

স্নান-পান করি’, করি’ আরোহণ

চলিলেন ভিক্ষুগণের সহিত,

ধর্মপ্রবর্তক শাস্তা ভগবান

করেন মহর্ষি বনে আগমন।

বলেন চুন্দক নামে শ্রমণেরে

চারি ভাজ করি’ বিছাও সংঘাটি

শুইব-আদেশে ভাবিত আত্মার

বিছাইল চুন্দ শীঘ্র ভাজ করে।

শুইলেন বুদ্ধ সুক্লান্ত শরীরে,

বসিলেন চুন্দ সম্মুখে শাস্তার।

অনন্তর ভগবান আয়ুষ্মান আনন্দকে বলিলেন, ‘হে আনন্দ, যদি কেহ চুন্দের অনুতাপ উৎপাদনের জন্য বলে : চুন্দ, তোমার কতই অলাভ, কতই কুক্ষণে তোমার জন্ম যে তথাগত সর্বশেষে তোমার পিণ্ড ভোজন করিয়া পরিনির্বাপিত হইয়াছেন। হে আনন্দ, তখন তুমি এই বলিয়া তাহার অনুতাপ দূর করিবে : বন্ধু চুন্দ, তোমার কত বড় লাভ! কী শুভ মুহূর্তে তোমার এই মনুষ্যজন্ম লাভ হইয়াছে, যেহেতু তথাগত তোমারই শেষ পিণ্ডপাত ভোজন করিয়া পরিনির্বাপিত হইয়াছেন। হে চুন্দ, আমি ভগবানের কাছে শুনিয়াছি তাঁহারই কাছে শিখিয়াছি যে দুইটি পিণ্ডপাতের ফল সমান; অপর পিণ্ড হইতে বেশি ফলপ্রদ-যাহার পিণ্ডপাত ভোজন করিয়া তথাগত অনুত্তর সম্যক সম্বোধি লাভ করেন এবং যাহার পিণ্ডপাত ভোজনান্তে তথাগত স্কন্ধোপধি নিঃশেষ করিয়া অনুপাদিশেষ পরিনির্বাণধাতুতে পরিনির্বাপিত হন। আয়ুষ্মান চুন্দ আয়ুদায়ক কর্ম সঞ্চয় করিয়াছ। সৌন্দর্য, সুখ, যশ ও স্বর্গদায়ক কর্ম সঞ্চয় করিয়াছ, ওইরূপ বলিয়া স্বর্ণকারপুত্র চুন্দের অনুতাপ দূর করিবে।

অনন্তর ভগবান দানফল, শীলগুণ এবং পূজালাভে তথাগতের যোগ্যতা এই ত্রিবিধ অর্থ অবগত হইয়া তৎকালে এই প্রীতিগাথা উচ্চারণ করিলেন :

দাতা মানবের পুণ্য হয় প্রবর্ধিত,

সংযমীর নহে কোনো শত্রু উপচিত;

কৌশলী মানব ত্যজে যত অকুশল—

রাগ-দ্বেষ-মোহ ক্ষয়ে পরিনির্বাপিত। পঞ্চম।


 

৬. পাটলিগ্রামীয় সূত্র
৭৬. আমি এইরূপ শুনিয়াছি। একসময় ভগবান মগধরাজ্যে পর্যটন করিতে করিতে পাটলিগ্রামের দিকে অগ্রসর হন। পাটলিগ্রামের উপাসকেরা শুনিল যে তথায় ভগবান আসিয়াছেন। তখন তাহারা ভগবানের নিকট আসিয়া তাঁহাকে অভিবাদন করিল এবং একপার্শ্বে উপবেশনপূর্বক নিবেদন করিল, ‘ভগবান, আপনি এই বাসগৃহ গ্রহণ করুন।’ ভগবান মৌনভাবে সম্মতি জানাইলেন।

ভগবান সম্মত হইয়াছেন বুঝিতে পারিয়া তাহারা গাত্রোত্থানপূর্বক ভগবানকে বন্দনা ও প্রদক্ষিণ করিল এবং ওই বাসগৃহে গমনপূর্বক উহার উপরে-নিচে সর্বত্র বিছানের চিত্রবিচিত্র চাটাই, সতরঞ্চ ও কোজবাদি লাগাইয়া ও বিছাইয়া দিল; মধ্যে মঙ্গলস্তম্ভের পার্শ্বে শ্রীমহা বুদ্ধাসন স্থাপন করিল। মধ্যস্থলের প্রাচীরের কাছে শ্রাবকগণের জন্য মহামূল্য আসন সজ্জিত করিয়া রাখিল। বড় বড় মণিময় কাচের জালা জলে পরিপূর্ণ করিয়া ওই সকলে সুগন্ধি ঢালিয়া দিল ও ফুল-পল্লবের দ্বারা ঢাকিয়া স্থানে স্থানে সাজাইয়া রাখিল। স্থানে স্থানে তৈলের প্রদীপ জ্বালাইয়া দিল। তৎপর তাহারা ভগবানের নিকট গমন করিয়া তাঁহাকে অভিবাদন করিল এবং একপার্শ্বে দাঁড়াইয়া নিবেদন করিল, ‘ভন্তে, বাসগৃহে সর্বত্র বিছানা ও আসন করা হইয়াছে, স্থানে স্থানে জল রাখা হইয়াছে, তৈলপ্রদীপ জ্বালান হইয়াছে। ভগবান যদি এখন তথায় আসিবার সময় হইয়াছে বলিয়া মনে করেন, তবে ভগবানের আগমন হউক।’

অনন্তর ভগবান অন্তর্বাস পরিধানপূর্বক পাত্রচীবর লইয়া সেই বাসগৃহের দিকে যাত্রা করিলেন। তথায় পৌঁছিয়া পা ধুইয়া গৃহে প্রবেশ করিলেন এবং মধ্যস্তম্ভের নিকটবর্তী শ্রীমহা বুদ্ধাসনে পূর্বমুখী হইয়া উপবেশন করিলেন। ভিক্ষুসংঘও পা ধুইয়া গৃহে প্রবেশপূর্বক ভগবানকে সম্মুখে রাখিয়া পূর্বপ্রাচীরের পাশে পশ্চিমাভিমুখী হইয়া উপবেশন করিলেন। পাটলিগ্রামীয় উপাসকেরাও গৃহে প্রবেশপূর্বক ভগবানকে সম্মুখে রাখিয়া পূর্বপ্রাচীরের পাশে পশ্চিমাভিমুখী হইয়া উপবেশন করিলেন। তদনন্তর ভগবান পাটলিগ্রামীয় উপাসকগণকে ধর্মদেশনা করিতে লাগিলেন :

গৃহপতিগণ, শীলবিপত্তিহেতু দুঃশীলের পাঁচটি অনর্থ ঘটে। সেই পাঁচটি কী কী?

(১) হে গৃহপতিগণ, যে-ব্যক্তি দুঃশীল, শীল ভগ্ন করে, প্রমাদবশত তাহার ভোগসম্পত্তি নাশ হইয়া যায়।

(২) দুঃশীলের অযশ-অকীর্তি চারিদিকে ছড়াইয়া পড়ে।

(৩) দুঃশীল ব্যক্তি ক্ষত্রিয়, ব্রাহ্মণ, গৃহপতি ও শ্রমণগণের সমিতি চতুষ্টয়ে মূকের ন্যায় অবিশারদভাবে গমন করে।

(৪) দুঃশীল ব্যক্তি মরণকালে মূর্ছা যায়।

(৫) মরণের পর দুঃশীল সুখবিহীন দুর্গতি স্থানে ও নরকে জন্মগ্রহণ করে।

হে গৃহপতিগণ, দুঃশীল শীলসম্পত্তিশূন্য ব্যক্তির এই পাঁচটি অনর্থ ঘটিয়া থাকে।

হে গৃহপতিগণ, শীলপালনহেতু শীলবানের পাঁচটি ফল লাভ হইয়া থাকে। সেই পাঁচটি ফল কী কী?

হে গৃহপতিগণ, শীলবান ব্যক্তি অপ্রমত্ততার [কর্তব্যে ভ্রমশূন্যতার] দ্বারা মহাভোগসম্পত্তি লাভ করিয়া থাকে। ইহা শীলবানের শীলপালনের প্রথম পুরস্কার।

হে গৃহপতিগণ, পুনঃ শীলবান ব্যক্তি ক্ষত্রিয়-ব্রাহ্মণাদি সমিতি চুতষ্টয়ে বাগ্মী ও বিশারদ হইয়া গমন করে। ইহা শীলবানের শীলপালনের দ্বিতীয় পুরস্কার।

হে গৃহপতিগণ, পুনঃ শীলবানের যশ-সুখ্যাতি সর্বত্র ব্যাপ্ত হয়। ইহা শীলবান ব্যক্তির শীলপালনের তৃতীয় পুরস্কার।

হে গৃহপতিগণ, পুনঃ শীলবান ব্যক্তি সজ্ঞানে দেহত্যাগ করে। ইহা শীলবান ব্যক্তির শীলপালনের চতুর্র্থ পুরস্কার।

হে গৃহপতিগণ, পুনঃ শীলবান ব্যক্তি দেহত্যাগের পর স্বর্গে জন্মগ্রহণ করে। ইহা শীলবানের শীলপালনের পঞ্চম পুরস্কার।

হে গৃহপতিগণ, শীলবান ব্যক্তির শীলপালনহেতু এই পাঁচটি ফল লাভ হইয়া থাকে।

ভগবান উক্ত প্রকারে অনেক রাত্রি পর্যন্ত পাটলিগ্রামীয় উপাসকগণকে ধর্মামৃত পান করাইলেন। এইরূপে তাহাদিগকে সমুত্তেজিত ও সন্তুষ্ট করিয়া বলিলেন, হে গৃহপতিগণ রাত বেশি হইয়াছে, এখন তোমাদের যাইবার সময় হইয়াছে কি না দেখ। পাটলিগ্রামীয় উপাসকগণ ‘যে আজ্ঞা, ভন্তে’ বলিয়া প্রত্যুত্তর দিল এবং আসন হইতে উঠিয়া ভগবানকে অভিবাদন ও প্রদক্ষিণ করিয়া চলিয়া গেল। তাহারা চলিয়া গেলে ভগবান শূন্যাগারে প্রবেশ করিলেন।

তৎকালে মগধরাজ্যের প্রধানমন্ত্রী সুনীধ এবং বর্ষাকার ব্রাহ্মণ বজ্জীদিগকে তাড়াইবার জন্য পাটলিগ্রামে নগর নির্মাণ করিতেছিলেন। তখন প্রতিদলে এক হাজার করিয়া দেবতা সীমা নির্দেশ করিতেছিলেন, যেখানে মহাশক্তিশালী দেবগণ স্থান প্রদর্শন করিতেছিলেন রাজা ও রাজমহামন্ত্রীগণের সেস্থলে বাসগৃহ নির্মাণ করিতে ইচ্ছা হইতেছিল। তদ্রূপ মধ্যম দেবগণের নির্দেশিত স্থান মধ্যম মন্ত্রী ও রাজকর্মচারীগণের, হীন দেবগণের নির্দেশিত স্থান নিম্নশ্রেণীর রাজমন্ত্রী ও রাজকর্মচারীগণের পছন্দ হইতেছিল।

ভগবান মনুষ্যচক্ষুর অতীত বিশুদ্ধ দিব্যচক্ষে উহা দেখিলেন। রাত্রি প্রভাত হইলে প্রত্যুষকালে উঠিয়া ভগবান আয়ুষ্মান আনন্দকে বলিলেন, হে আনন্দ, কে পাটলিগ্রামে নগর প্রস্তুত করিতেছে? ‘ভন্তে, সুনীধ বর্ষাকার ব্রাহ্মণ বজ্জীদিগকে তাড়াইবার জন্য নগর প্রস্তুত করিতেছে।’ ‘হে আনন্দ, আমি মনুষ্যচক্ষুর অতীত বিশুদ্ধ দিব্যচক্ষে দেখিতে পাইলাম প্রতিদলে এক হাজার করিয়া দেবতা গৃহের সীমা নির্দেশ করিতেছে—যেন তাবতিংস দেবগণ তাহাদের পরামর্শদাতা। তন্মধ্যে মহাশক্তিশালী... পছন্দ হইতেছিল। হে আনন্দ পাটলিগ্রাম যেরূপ বিশাল এবং বাণিজ্যের সুবিধাজনক স্থান দেখিতেছি-ভবিষ্যতে ইহা মহানগরে পরিণত হইবে। ইহার নাম হইবে পাটলিপুত্র। অন্যত্র দুর্লভ দ্রব্যসামগ্রীও এই স্থানে পাওয়া যাইবে। হে আনন্দ, পাটলিপুত্রের তিনটি অন্তরায় হইবে। ইহার কতেকাংশ অগ্নির দ্বারা জ্বলিয়া যাইবে, কতেকাংশ গঙ্গানদী ভাঙিয়া লইয়া যাইবে, আর কতেকাংশ কলহ-বিবাদের দ্বারা বিনষ্ট হইবে।

অনন্তর মগধ-মহামাত্র সুনীধ ও বর্ষাকার ভগবানের সহিত সাদর সম্ভাষণ ও সদালাপ করিয়া একপ্রান্তে দাঁড়াইয়া বলিলেন, ‘হে গৌতম, আপনি ভিক্ষুসংঘের সহিত অদ্য আমাদের নিমন্ত্রণ গ্রহণ করুন।’ ভগবান মৌনভাবে সম্মতি জ্ঞাপন করিলেন।

ভগবান নিমন্ত্রণ গ্রহণ করিয়াছেন দেখিয়া মগধ-মহামাত্র সুনীধ ও বর্ষাকার স্বগৃহাভিমুখে প্রস্থান করিলেন। তাঁহারা ঘরে যাইয়া উৎকৃষ্ট খাদ্য-ভোজ্য প্রস্তুত করাইলেন। তৎপর ভগবানকে বেলা জ্ঞাপনার্থ বলিলেন, ‘হে গৌতম, রন্ধন শেষ হইয়াছে এখন আপনি আসিলে ভালো হয়।’ অতঃপর ভগবান পূর্বাহ্ন সময়ে অন্তর্বাস পরিধান করিয়া পাত্রচীবর লইয়া ভিক্ষুসংঘের সহিত মগধ-মহামাত্র সুনীধ বর্ষাকারদের গৃহাভিমুখে অগ্রসর হইলেন। তথায় সজ্জিত আসনে বসিলেন। তৎপর মগধ-মহামাত্র সুনীধ বর্ষাকারেরা বুদ্ধ প্রমুখ ভিক্ষুসংঘকে স্বহস্তে সন্তর্পিত ও সম্প্রবারিত করিলেন।

ভোজনাবসানে ভগবান পাত্র রাখিয়া দিলে সুনীধ বর্ষাকার অন্য একখানি নিচু আসন লইয়া ভগবানের কাছে একপার্শ্বে বসিলেন। তখন ভগবান তাঁহাদিগকে বলিলেন :

শীলবান সুসংযত ব্রহ্মচারীগণ,

ভোজন প্রদানি’ পুণ্য করে সম্প্রদান

পণ্ডিতজাতীয় নর গৃহ দেবতায়।

দেবগণ পুণ্য লভি’ হইয়া পূজিত

তারেও পালন করে; হয়ে সম্মানিত

তাহারে সম্মান করে, করে অনুগ্রহ,

মাতা যথা গর্ভজাত সন্তানের প্রতি।

দেবতার অনুকম্পা পায় যেইজন,

সেইজন করে সদা মঙ্গল দর্শন।

ভগবান উক্ত গাথার দ্বারা মগধ-মহামাত্র সুনীধ বর্ষাকারের দান অনুমোদন করিয়া গাত্রোত্থানপূর্বক প্রস্থান করিলেন।

‘অদ্য যেই দ্বার দিয়া শ্রমণ গৌতম বাহির হইবেন উহার নাম গৌতমদ্বার রাখা হইবে, যেই স্থান দিয়া গঙ্গানদী পার হইবেন উহার নাম গৌতমতীর্থ রাখা হইবে’, এই উদ্দেশে মগধ-মহামাত্র সুনীধ বর্ষাকারও ভগবানের পশ্চাদনুসরণ করিতে লাগিলেন।

তখন গঙ্গানদী জলে পরিপূর্ণ, এতই পরিপূর্ণ যে কাক তীরে বসিয়া অনায়াসে উহার জল পান করিতে পারে। নদী পার হইবার জন্য কেহ কেহ নৌকা অনুসন্ধান করিতে লাগিল, আর কেহ কেহ গাছের বা বাঁশের ভেলা প্রস্তুত করিতে লাগিল। কিন্তু ভগবান বলবান পুরুষের বাহু চালনার সময়ের মত অল্পসময়ের মধ্যে ভিক্ষুসংঘের সহিত গঙ্গানদীর সেই তীরে অদৃশ্য হইয়া পরতীরে আবির্ভূত হইলেন। ভগবান দেখিলেন, মানুষেরা নদী পার হইবার জন্য কেহ কেহ নৌকা অনুসন্ধান করিতেছে ও কেহ কেহ গাছের বা বাঁশের ভেলা প্রস্তুত করিতেছে।

ভগবান তখন এতদর্থ বিদিত হইয়া এই প্রীতিগাথা উচ্চারণ করিলেন :

আর্য অষ্টাঙ্গিক মার্গ সেতু যাঁরা করেন তৈয়ার,

স্পর্শ না করি তাঁরা শৈবাল পল্বল—

তরী বিনা পার হন তৃষ্ণা-সর ভব পারাবার;

লোকে মাত্র বাঁধে ভেলা, জ্ঞানীরাই হয়েছেন পার। ষষ্ঠ।


 

৭. দ্বিধাপথ সূত্র
৭৭. আমি এইরূপ শুনিয়াছি-একসময় ভগবান আয়ুষ্মান নাগসমালকে অনুগামী করিয়া কোশলদেশে এক দীর্ঘপথ অতিক্রম করিতেছিলেন। আয়ুষ্মান নাগসমাল দেখিলেন, পথিমধ্যে দুই রাস্তা দুই দিক হইতে আসিয়া একস্থানে মিলিত হইয়াছে। তখন ভগবানকে বলিলেন, ‘ভন্তে, এই পথে যাইতে হইবে।’ ভগবান অপর রাস্তাটি দেখাইয়া বলিলেন, ‘নাগসমাল, এইটিই পথ, এই পথে যাইব।’

দুইবার-তিনবার তাঁহাদের মধ্যে এইরূপ বলাবলি হইল। শেষে আয়ুষ্মান নাগসমাল ভগবানের পাত্রচীবর পথিমধ্যে রাখিয়া ‘ভন্তে, পাত্রচীরব এখানে রহিল’ বলিয়া চলিয়া গেল।

সেই পথে যাইবার সময় মধ্যপথে আয়ুষ্মান নাগসমালকে ডাকাতে আক্রমণ করিল। ডাকাতেরা আয়ুষ্মান নাগসমালের হাত-পা ভাঙ্গিয়া দিল, পাত্রটি ভাঙ্গিয়া ফেলিল এবং সঙ্ঘাটিখানি ছিঁড়িয়া ফেলিল। তখন আয়ুষ্মান নাগসমাল ভাঙ্গা পাত্র ও ছেঁড়া চীবর লইয়া ভগবানের কাছে আসিলেন এবং তাঁহাকে বন্দনা করিয়া একপার্শ্বে বসিয়া বলিলেন, ‘ভন্তে, সেই পথে যাইবার সময় গুপ্তস্থান হইতে ডাকাতে আক্রমণ করিয়া আমার হাত-পা ভাঙিয়া দিয়াছে, পাত্রটিও ভাঙিয়া ফেলিয়াছে এবং সঙ্ঘাটিখানিও ছিঁড়িয়া দিয়াছে।’

অসতের সহিত মিশিলে ওইরূপ দুর্দশা ভোগ করিতে হয় কিন্তু পণ্ডিতসহবাসে কোনো বিপদে পড়িতে হয় না, এই অর্থ বিদিত হইয়া ভগবান তৎকালে এই প্রীতিগাথা উচ্চারণ করিলেন :

করিয়া মূর্খের সনে পণ্ডিত বিহার,

জ্ঞানযোগে সরুপাপ করি’ পরিহার

ক্রৌঞ্চ যথা নীর ত্যজি’ ক্ষীর করে পান,

সেইরূপ পাপত্যাগ করেন বিদ্বান। সপ্তম।


 

৮. বিশাখা সূত্র
৭৮. আমি এইরূপ শুনিয়াছি। একসময় ভগবান শ্রাবস্তীর পূর্বারামে মিগারমাতা বিশাখার প্রাসাদে বাস করিতেছিলেন। তৎকালে মিগারমাতা বিশাখার এক অতি আদরের পৌত্রীর মৃত্যু হয়। সেই দিন বিশাখা দিনদুপুরে ভিজা কাপড়ে ভিজা চুলে ভগবানের কাছে উপস্থিত হইলেন। তিনি ভগবানকে বন্দনা করিয়া একপার্শ্বে বসিলে ভগবান তাঁহাকে বলিলেন : ‘বিশাখে, তুমি কোথা হইতে ভিজা কাপড়ে ভিজা চুলে দিনদুপুরে এখানে আসিয়াছ?’

বিশাখা : ভন্তে, আমার অতি আদরের এক পৌত্রী মারা গিয়াছে। তাই আমি ভিজা কাপড়ে ভিজা চুলে দিনদুপুরে এখানে আসিয়াছি।

ভগবান : বিশাখে, তুমি শ্রাবস্তীতে যত মনুষ্য আছে, ততটি পুত্র-পৌত্র চাও কি?

বিশাখা : হ্যাঁ ভন্তে, শ্রাবস্তীতে যত মনুষ্য আছে আমি ততটি পুত্র-পৌত্র চাই।

ভগবান : বিশাখে, শ্রাবস্তীতে দৈনিক কত লোকের মৃত্যু হয়?

বিশাখা : ভন্তে, শ্রাবস্তীতে দৈনিক দশজনও মরে, নয়জনও মরে। আট, সাত, ছয়, পাঁচ, চারি, তিন, দুইজনও মরে অন্তত দৈনিক একজন হইলেও মরে। ভন্তে, শ্রাবস্তীতে লোক মরে না এমন দিন নাই।

ভগবান : বিশাখে, তবে তুমি কি আশা কর যে কখনো তুমি শুষ্ক বসনে শুষ্ক কেশে থাকিতে পারিবে?

বিশাখা : ভন্তে, তত বেশি পুত্র-পৌত্রে আমার প্রয়োজন নাই।

ভগবান : বিশাখে, যাহাদের একশত প্রিয়বস্তু আছে তাহাদের একশত দুঃখ। (উক্ত প্রকারে নব্বই, আশি আদি করিয়া এক পর্যন্ত আনিতে হইবে।) যাহাদের একটিও প্রিয়বস্তু নাই তাহাদের দুঃখও নাই। তাহারা অশোক নিষ্পাপ ও উপায়াসশূন্য বলিয়া আমার অভিমত।

অনন্তর এই প্রিয়বিচ্ছেদ-দুঃখজনিত অর্থ অবগত হইয়া ভগবান তৎকালে এই প্রীতিগাথা উচ্চারণ করিলেন :

যাহা কিছু শোক বিলাপ দুঃখ অনেক প্রকার অবনীতে

প্রিয়হেতু হয় সবি উদয় প্রিয়হীনে নারে জনমিতে।

তারা বীতশোক তাহারা সুখী যারা প্রিয়হীন ত্রিভুবনে,

তাই যদি চাও নির্মল নির্বাণ করিও না প্রেম কারো সনে। অষ্টম।


 

৯. প্রথম দব্ব সূত্র
৭৯. রাজগৃহে বেণুবন-নিদান :

তৎকালে মল্লপুত্র আয়ুষ্মান দব্ব ভগবানের নিকট উপস্থিত হইয়া তাঁহাকে অভিবাদনপূর্বক একপার্শ্বে উপবেশন করিয়া বলিলেন, ‘হে সুগত, এখন আমার পরিনির্বাপিত হওয়ার সময় হইয়াছে।’ ভগবান ‘তথাস্তু’ বলিয়া অনুমতি দিলেন।

তখন আয়ুষ্মান দব্ব আসন হইতে উঠিয়া ভগবানকে অভিবাদন ও প্রদক্ষিণ করিলেন। তৎপর আকাশে উঠিয়া শূন্যের উপর পদ্মাসনে বসিলেন এবং তেজকৃৎস্ন [তেজকসিন] ভাবনা করিয়া ধ্যান হইতে উত্থানপূর্বক পরিনির্বাপিত হইলেন। তখন তাঁহার শবদেহ ধ্যানাগ্নিতে দগ্ধ হইতেছিল, কিন্তু আশ্চর্যের বিষয় উহার ছাই কিংবা মসি দেখা যাইতেছিল না।

অনন্তর এতদর্থ বিদিত হইয়া ভগবান তখন এই প্রীতিগাথা উচ্চারণ করিলেন :

ভাঙিল শরীর, নিবিল সংজ্ঞা, বেদনা অন্তর্হিত,

সকলি প্রশান্ত হলো সংস্কার, বিজ্ঞান অস্তমিত। নবম।


 

১০. দ্বিতীয় দব্ব সূত্র
৮০. শ্রাবস্তী-নিদান :

তৎকালে ভগবান ভিক্ষুগণকে সম্বোধন করিয়া ডাকিলেন। ভিক্ষুগণ ‘ভদন্ত’ বলিয়া তাঁহারা প্রত্যুত্তর দিলেন। ভগবান বলিতে লাগিলেন :

মল্লপুত্র দব্ব যখন আকাশে পদ্মাসনে উপবেশনপূর্বক তেজকৃৎস্ন [তেজকসিন] ধ্যান হইতে উঠিয়া পরিনির্বাণ প্রাপ্ত হইয়াছিল, তখন তাহার মৃতদেহ দগ্ধ হইবার সময় ভস্মও দেখা যাইনি, মসিও দেখা যাইনি। ভিক্ষুগণ, যেমন ঘৃত কিংবা তৈল দগ্ধ হইবার সময় ভস্মও দেখা যায় না, মসিও দেখা যায় না, তদ্রূপ দব্ব মল্লপুত্রেরও আকাশে উঠিয়া পদ্মাসনে উপবেশনপূর্বক তেজকৃৎস্ন [তেজকসিন] ভাবনা করিয়া পরিনির্বাণ প্রাপ্ত হইবার সময় তাহার জ্বলন্ত মৃতদেহের ভস্মও দেখা যাইনি, মসিও দেখা যাইনি।

অনন্তর ভগবান এতদর্থ অবগত হইয়া তৎকালে এই প্রীতিগাথা উচ্চারণ করিলেন :

তপ্ত অয়সাগ্নি যথা নিভে যায় মুদ্গর প্রহারে,

ক্রমে ক্রমে গেল কোথা নারে কেহ জানিতে উহারে;

সম্যক বিমুক্ত হেন তীর্ণ যাঁরা, কামবন্যাজল,

নির্দেশিতে নাই গতি, লাভীদের সুখ অচঞ্চল। দশম।

পাটলিগ্রামীয় বর্গ অষ্টম সমাপ্ত।

খুদ্দকনিকায়ে উদান সমাপ্ত।

১. বোধি-বর্গ

১. প্রথম বোধি সূত্র

২. দ্বিতীয় বোধি সূত্র

৩. তৃতীয় বোধি সূত্র

৪. হুংহুঙ্ক সূত্র

৫. ব্রাহ্মণ সূত্র

৬. মহাকাশ্যপ সূত্র

৭. অজকলাপক সূত্র

৮. সঙ্গামজি সূত্র

৯. জটিল সূত্র

১০. বাহিয় সূত্র

২. মুচলিন্দ বর্গ

১. মুচলিন্দ সূত্র

২. রাজ সূত্র

৩. দণ্ড সূত্র

৪. সৎকার সূত্র

৫. উপাসক সূত্র

৬. গর্ভিণী সূত্র

৭. একপুত্র সূত্র

৮. সুপ্রবাসা সূত্র

৯. বিশাখা সূত্র

১০. ভদ্দিয় সূত্র

৩. নন্দবর্গ

১. কর্মবিপাকজ সূত্র

২. নন্দ সূত্র

৩. যসোজ সূত্র

৪. সারিপুত্র সূত্র

৫. মহামোদ্গল্লায়ন সূত্র

৬. পিলিন্দবচ্ছ সূত্র

৭. শক্র-উদান সূত্র

৮. পিণ্ডপাতিক সূত্র

৯. শিল্প সূত্র

১০. লোক সূত্র

৪. মেঘিয় বর্গ

১. মেঘিয় সূত্র

২. উদ্ধত সূত্র

৩. গোপালক সূত্র

৪. যক্ষপ্রহার সূত্র

৫. নাগ সূত্র

৬. পিণ্ডোল সূত্র

৭. সারিপুত্র সূত্র

৮. সুন্দরী সূত্র

৯. উপসেন সূত্র

১০. সারিপুত্র উপশম সূত্র

৫. সোণ বর্গ

১. প্রিয়তর সূত্র

২. অল্পায়ু সূত্র

৩. সুপ্রবুদ্ধ কুষ্ঠী সূত্র

৪. কুমার সূত্র

৫. উপোসথ সূত্র

৬. সোণ সূত্র

৭. কঙ্খারেবত সূত্র

৮. সংঘভেদ সূত্র

৯. সধায়মান সূত্র

১০. চূলপন্থক সূত্র

৬. জন্মান্ধ বর্গ

১. আয়ুসংস্কার বিসর্জন সূত্র

২. সপ্ত জটিল সূত্র

৩. প্রত্যবেক্ষণ সূত্র

৪. প্রথম নানা তীর্থিয় সূত্র

৫. দ্বিতীয় নানা তীর্থিয় সূত্র

৬. তৃতীয় নানা তীর্থিয় সূত্র

৭. সুভূতি সূত্র

৮. গণিকা সূত্র

৯. উপাতিধাবন্তি সূত্র

১০. উৎপত্তি সূত্র

৭. চূলবর্গ

১. প্রথম লকুণ্ঠক ভদ্দিয় সূত্র

২. দ্বিতীয় লকুণ্ঠক ভদ্দিয় সূত্র

৩. প্রথম সত্ত্ব সূত্র

৪. দ্বিতীয় সত্ত্ব সূত্র

৫. অপর লকুণ্ঠক ভদ্দিয় সূত্র

৬. তৃষ্ণাসংক্ষয় সূত্র

৭. প্রপঞ্চক্ষয় সূত্র

৮. কচ্চান সূত্র

৯. উদপান সূত্র

১০. উদেন সূত্র

৮. পাটলিগ্রামীয় বর্গ

১. প্রথম পরিনির্বাণসংযুক্ত সূত্র

২. দ্বিতীয় পরিনির্বাণসংযুক্ত সূত্র

৩. তৃতীয় পরিনির্বাণসংযুক্ত সূত্র

৪. চতুর্থ পরিনির্বাণসংযুক্ত সূত্র

৫. চুন্দ সূত্র

৬. পাটলিগ্রামীয় সূত্র

৭. দ্বিধাপথ সূত্র

৮. বিশাখা সূত্র

৯. প্রথম দব্ব সূত্র

১০. দ্বিতীয় দব্ব সূত্র