খুদ্দকনিকায়ে সূত্রনিপাত

অনুবাদক : শ্রীমৎ সাধনানন্দ মহাস্থবির

১. উরগ বর্গ
১. উরগ সূত্র
১. শরীরে সঞ্চারিত সর্পবিষ যেমন ঔষধে ধ্বংস হয়, তেমনি যিনি উৎপন্ন ক্রোধকে দমন করিতে পারেন; সেই ভিক্ষু সর্পের জীর্ণ পুরাতন খোলস বর্জনের ন্যায় জন্ম-মৃত্যুর স্রোত পঞ্চস্কন্ধরূপ সংসার বর্জনে সক্ষম হন।

২. সরোবরে উৎপন্ন পদ্মফুল সমূলে উৎপাটনের ন্যায়, যেই ভিক্ষু লোভের সম্পূর্ণ বিনাশসাধন করিয়াছেন; সেই ভিক্ষু সর্পের জীর্ণ-পুরাতন খোলস বর্জনের ন্যায় জন্ম-মৃত্যুর স্রোতরূপ সংসার বর্জনে সক্ষম হন।

৩. নদীর বেগবান স্রোত সদৃশ তৃষ্ণা স্রোতকে যিনি বিশেষভাবে শোষণ তথা সম্পূর্ণ বিনাশসাধন করিয়াছেন; সেই ভিক্ষু সর্পের জীর্ণ পুরাতন খোলস বর্জনের ন্যায় জন্ম-মৃত্যুর স্রোতরূপ সংসার বর্জনে সক্ষম হন।

৪. অতীব দুর্বল নল দ্বারা নির্মিত সেতু যেমন মহাপ্লাবনে সহজে বিনাশ প্রাপ্ত হয়, তেমনি যেই ভিক্ষু মান-অহংকারের সম্পূর্ণ বিনাশসাধন করিয়াছেন; সেই ভিক্ষু সর্পের জীর্ণ খোলস বর্জন সদৃশ জন্ম-মৃত্যুর মহা স্রোতরূপ এই সংসার বর্জনে সক্ষম হন।

৫. উডুম্বর গাছে ফুলের অন্বেষণ যেমন নিরর্থক, তেমনি যেই ভিক্ষু সংসারে পুনঃপুন জন্মগ্রহণে কোনো সার দেখিতে পান না; সেই ভিক্ষু সর্পের জীর্ণ পুরাতন খোলস বর্জন সদৃশ জন্ম-মৃত্যুর স্রোতরূপ সংসার বর্জনে সক্ষম হন।

৬. যেই ভিক্ষু আপন মনের কোপনভাবকে বিনাশসাধন করিয়াছেন এবং যাহার ভবাভবে পরিভ্রমণ সমাপ্ত, সেই ভিক্ষু সর্পের জীর্ণ পুরাতন খোলস বর্জন সদৃশ জন্ম-মৃত্যুর স্রোতরূপ সংসার বর্জনে সক্ষম হন।

৭. যেই ভিক্ষু আপন চিত্তবিতর্ক সমূলে বিনাশসাধন করিয়াছেন, যাহার আধ্যাত্ম জ্ঞান সুগঠিত; সেই ভিক্ষু, সর্প যেমন পুরাতন খোলস বর্জন করে, তেমনি জন্ম-মৃত্যুর স্রোতরূপ সংসার বর্জন করেন।

৮. যেই ভিক্ষু সকল প্রপঞ্চ অতিক্রম করিয়াছেন, উচ্চাভিলাষীও নহেন, হীনাভিলাষীও নহেন; সেই ভিক্ষু সর্প যেমন পুরাতন খোলস বর্জন করে, তেমনি তিনিও জন্ম-মৃত্যুর স্রোতরূপ সংসার বর্জন করেন।

৯. যেই ভিক্ষু সমগ্র পৃথিবীর মিথ্যা অসারতা বিদিত হইয়া, উচ্চাভিলাষীও নহেন, হীনাভিলাষীও নহেন; সেই ভিক্ষু, সর্প যেমন পুরাতন খোলস বর্জন করে, তেমনি তিনিও জন্ম-মৃত্যুর স্রোতরূপ সংসার বর্জন করেন।

১০. যেই ভিক্ষু সমগ্র পৃথিবীর মিথ্যা অসারতা বিদিত হইয়া, বীতলোভ হওত, উচ্চাভিলাষীও নহেন, হীনাভিলাষীও নহেন; সেই ভিক্ষু, সর্প যেমন পুরাতন খোলস বর্জন করে, তেমনি তিনিও জন্ম-মৃত্যুর স্রোতরূপ সংসার বর্জন করেন।

১১. যেই ভিক্ষু সমগ্র পৃথিবীর মিথ্যা অসারতা বিদিত হইয়া, বীতরাগ হওত, উচ্চাভিলাষীও নহেন, হীনাভিলাষীও নহেন; সেই ভিক্ষু, সর্প যেমন পুরাতন খোলস বর্জন করে, তেমনি তিনিও জন্ম-মৃত্যুর স্রোতরূপ সংসার বর্জন করেন।

১২. যেই ভিক্ষু সকল স্কন্ধাদি মার্গপ্রজ্ঞা দ্বারা বিদিত হইয়া বীতদ্বেষ হওত উচ্চাভিলাষীও নহেন, হীনাভিলাষীও নহেন; সেই ভিক্ষু, সর্প যেমন পুরাতন খোলস বর্জন করে, তেমনি তিনিও জন্ম-মৃত্যুর স্রোতরূপ সংসার বর্জন করেন।

১৩. যেই ভিক্ষু সকল স্কন্ধাদি মার্গপ্রজ্ঞা দ্বারা বিদিত হইয়া বীতমোহ হওত উচ্চাভিলাষীও নহেন, হীনাভিলাষীও নহেন; সেই ভিক্ষু, সর্প যেমন পুরাতন খোলস বর্জন করে; তেমনি তিনিও জন্ম-মৃত্যুর স্রোতরূপ সংসার বর্জন করেন।

১৪. যেই ভিক্ষু অকুশলের মূলোৎপাটন করিয়াছেন এবং সকল প্রকার অনুশয় হইতে মুক্ত; সেই ভিক্ষু, সর্প যেমন পুরাতন খোলস বর্জন করে, তেমনি তিনিও জন্ম-মৃত্যুর স্রোতরূপ সংসার বর্জন করেন।

১৫. যেই ভিক্ষু অর্হৎ, পুনর্জন্ম হইতে মুক্ত; সংসারে আগমনের কোনো হেতু নাই; সেই ভিক্ষু, সর্প যেমন পুরাতন খোলস বর্জন করে; তেমনি তিনিও জন্ম-মৃত্যুর স্রোতরূপ সংসার বর্জন করেন।

১৬. যেই ভিক্ষু অর্হৎ, তৃষ্ণা হইতে মুক্ত, সংসারে আবদ্ধ হইবার কোনো হেতু নাই; সেই ভিক্ষু, সর্প যেমন পুরাতন খোলস বর্জন করে, তেমনি তিনিও জন্ম-মৃত্যুর স্রোতরূপ সংসার বর্জন করেন।

১৭. যেই ভিক্ষু পঞ্চনীবরণ পরিত্যাগ করিয়া ক্লেশমুক্ত, সন্দেহ মুক্ত এবং শোক-শল্য অপসৃত করিয়াছেন; সেই ভিক্ষু, সর্প যেমন জীর্ণ পুরাতন খোলস বর্জন করে, তেমনি তিনিও জন্ম-মৃত্যুর স্রোতরূপ সংসার বর্জন করেন।

উরগ সূত্র সমাপ্ত।


 

২. ধনিয় সূত্র
১৮. গোপালক ধনিয় বলিলেন, ‘আমার ভাত রন্ধন ও দুগ্ধ সংগ্রহ করা শেষ হইয়াছে। আমি মহী নদীর উপকূলে স্ত্রী-পুত্র-কন্যাদির সহিত বাস করি। আমার ছাদযুক্ত গৃহ এবং প্রজ্বলিত অগ্নি আছে। হে মেঘদেব, যদি অভিলাষ হয় এখন বর্ষণ কর।’

১৯. ভগবান বলিলেন, ‘আমি ক্রোধমুক্ত এবং রাগ, দ্বেষ, মোহ বিরহিত হইয়া, মহী নদীর উপকূলে একরাত্রি বাস করি। আমার গৃহ অনাচ্ছাদিত এবং অগ্নি নির্বাপিত। হে মেঘদেব, যদি অভিলাষ হয় এখন বর্ষণ কর।

২০. গোপালক ধনিয় বলিলেন, আমার বাসস্থানে ডাঁশ-মশা-মাছির কোনো উৎপাত নাই। আমার গরুগুলি নদীর উপকূলে উৎপন্ন তৃণে বিচরণ করিতেছে। তাহারা (গরুগুলি) বৃষ্টি পড়িলেও সহ্য করিতে সক্ষম। হে মেঘদেব, যদি অভিলাষ হয় এখন বর্ষণ কর।

২১. ভগবান বলিলেন, ‘আমার তরী উত্তমরূপে প্রস্তুত কৃত। আমি সেই তরীর মাধ্যমে সংসার সমুদ্র পাড়ি দিয়াছি (অর্থাৎ নির্বাণে উপনীত হইয়াছি)। এখন আর আমার সেই তরীর প্রয়োজন নাই। হে মেঘদেব, যদি অভিলাষ হয় এখন বর্ষণ কর।

২২. গোপালক ধনিয় বলিলেন, ‘আমার গোপী (স্ত্রী) আদেশ পালনকারিনী, অচঞ্চলা ও নির্লোভিনী। আমি অতীব মনোহরা গোপীর সহিত দীর্ঘকাল বসবাস করিয়াছি; অথচ, তাহার কিঞ্চিৎ পাপ দুশ্চিত্রের কথা শুনি নাই। হে মেঘদেব, যদি অভিলাষ হয় এখন বর্ষণ কর।

২৩. ভগবান বলিলেন, ‘আমার চিত্ত বাধ্য, বিমুক্ত এবং মৎকর্তৃক দীর্ঘকাল ধরিয়া পরিভাবিত ও সুদমিত। অতএব, আমার কিঞ্চিৎ মাত্রও পাপ অকুশল বিদ্যমান নাই। হে মেঘদেব, যদি অভিলাষ হয় এখন বর্ষণ কর।

২৪. গোপালক বলিলেন, ‘আমার স্ব-অর্জিত খাদ্য এবং ব্যয় নির্বাহে পুত্ররা সমভাবে নিরোগী হইয়া জীবন অতিবাহিত করিয়াছে। এযাবত আমি তাহাদের কিঞ্চিৎ মাত্রও পাপ দুশ্চিত্রের কথা শুনি নাই। হে মেঘদেব, যদি অভিলাষ হয় এখন বর্ষণ কর।

২৫. ভগবান বলিলেন, ‘আমি কাহারও পরিচারক নই। আমি আমার অর্জিত পুণ্যে সকল লোকে পরিভ্রমণ করি। অপরের অর্জিত পুণ্যের প্রয়োজন আমার নাই। হে মেঘদেব, যদি অভিলাষ হয় এখন বর্ষণ কর।

২৬. গোপালক ধনিয় বলিলেন, ‘আমার গোয়াল আছে, দুগ্ধপায়ী গোশাবক আছে, অল্পবয়স্কা নবীনা গাভী আছে এবং গাভীদের শাবকও আছে। এমনকি, বলবান বৃষ এবং বৃষদের প্রধানও এখানে আছে। হে মেঘদেব, যদি অভিলাষ হয় এখন বর্ষণ কর।

২৭. ভগবান বলিলেন, ‘আমার গোয়াল নাই, দুগ্ধপায়ী গোশাবক নাই, অল্প বয়স্কা নবীনা গাভী নাই এবং গাভীদের শাবকও নাই। এমন কি, বলবান বৃষ এবং বৃষদের প্রধানও এখানে নাই। হে মেঘদেব, যদি অভিলাষ হয় এখন বর্ষণ কর।

২৮. গোপালক ধনিয় বলিলেন, সেই খুঁটিসমূহ মৎকর্তৃক মাটিতে দৃঢ়ভাবে স্থাপন করা হইয়াছে এবং গোশাবকসমূহ নব রজ্জু দ্বারা দৃঢ়ভাবে বন্ধন করা হইয়াছে। গোশাবকেরাও তাহা ছিন্ন করিতে অক্ষম। হে মেঘদেব, যদি অভিলাষ হয় এখন বর্ষণ কর।

২৯. ভগবান বলিলেন, আমি বলবান ষাঁড়ের ন্যায় বন্ধনসমূহ ছিন্ন করিয়াছি; হস্তীর ন্যায় গুল্মলতা পদদলিত করিয়াছি। আমি আর গর্ভাশয়ে প্রবেশ করিব না। হে মেঘদেব, যদি অভিলাষ হয় এখন বর্ষণ কর।

৩০. ভগবান এইরূপ বলিবার সাথে সাথে মহামেঘ প্রবল বারি বর্ষণ করিবার ফলে জলশূন্য নিম্নভূমি পুনরায় জলেতে পূর্ণ হইল। এইরূপ বারি বর্ষণের শব্দ শুনে গোপালক ধনিয় বলিলেন।

৩১. ভগবানের সাক্ষাতে আমাদের যে উপার্জন হইল তা নিতান্ত অল্প নহে। হে চক্ষুষ্মান, আমরা আপনার শরণে উপনীত হইতেছি। হে মহামুনি, আপনিই আমাদের শাস্তা হউন।

৩২. গোপী এবং আমি, আপনার যথা আদেশ মান্যকারী; আমরা সুগতের নিকটে ব্রহ্মচর্য আচরণ করিব এবং জন্ম-মৃত্যুকে অতিক্রম করিয়া দুঃখের অন্তসাধন করিব।

৩৩. পাপিষ্ঠ মার আসিয়া বলিল, পুত্রবান ব্যক্তি পুত্র হইতে সন্তোষ অর্জন করে। গাভী মালিক অনুরূপভাবে গাভী হইতে সন্তোষ লাভ করিয়া থাকে। উপাধিই (দেহ) সাধারণ মানুষের আনন্দদায়ক; উপাধিহীন সাধারণ মানুষের আনন্দ নাই।

৩৪. ভগবান বলিলেন, ‘পুত্রবানের পুত্র হইতেই শোক উৎপন্ন হয়। গাভীর মালিকও অনুরূপভাবে গাভী হইতে শোক প্রাপ্ত হয়। উপাধিই সকল মানুষকে শোকগ্রস্ত করে; উপাধিহীন মানুষের কোনো শোক নাই।

ধনিয় সূত্র সমাপ্ত।


 

৩. খড়্‌গবিষাণ সূত্র
৩৫. সকল প্রাণীর প্রতি দয়াপরবশ হইয়া দণ্ড ত্যাগ করিবে; কাহারও ক্ষতি সাধন করিবে না। পুত্রও ইচ্ছা করিবে না, সঙ্গী তো কথাই নাই। খড়্‌গবিষাণ তথা গণ্ডারের ন্যায় একাকী বিচরণ করিবে।

৩৬. সংসর্গ হইতে স্নেহ-ভালোবাসা উৎপন্ন হয়। আর স্নেহ-ভালোবাসা হইতে দুঃখ উৎপন্ন হয়। স্নেহ-ভালোবাসা হইতে উৎপন্ন আদীনব বা উপদ্রব অবলোকনপূর্বক; খড়্‌গবিষাণ তথা গণ্ডারের ন্যায় একাকী বিচরণ করিবে।

৩৭. সুহৃদয় মিত্রদের প্রতি সহানুভূতিশীল হইয়া যখন চিত্ত ভালোবাসায় আবদ্ধ হয় তখন সে নিজের কল্যাণ ভুলিয়া যায়। মিত্রদের মধ্যে ভয় অবলোকনপূর্বক; খড়্‌গবিষাণ তথা গণ্ডারের ন্যায় একাকী বিচরণ করিবে।

৩৮. স্ত্রী ও পুত্রের চিন্তা বিপুল সুবিশাল বাঁশের (বৃক্ষের) সদৃশ। তাই অসংবদ্ধ বাঁশের বোঝার মতো একাকী খড়্‌গবিষাণ তথা গণ্ডারের ন্যায় একাকী বিচরণ করিবে।

৩৯. মৃগ যেমন অরণ্যে বন্ধন মুক্ত অবস্থায় আহারের নিমিত্ত যথেচ্ছা গমন করে, তেমনি জ্ঞানী ব্যক্তিও স্বাধীনতার কথা চিন্তা করিয়া; খড়্‌গবিষাণ তথা গণ্ডারের ন্যায় একাকী বিচরণ করিবে।

৪০. বন্ধু-বান্ধবদের মধ্যে আমন্ত্রিত হইয়া অবস্থানকালে, দাঁড়ানে, গমনে, উপবেশনে, পর্যটনে সকল অবস্থাতে লোভহীন হইয়া, স্বাধীনতার কথা চিন্তা করিয়া; খড়্‌গবিষাণ তথা গণ্ডারের ন্যায় একাকী বিচরণ করিবে।

৪১. বন্ধু-বান্ধবদের সহিত আমোদ-প্রমোদে রত হইলে অনুরাগ উৎপন্ন হয়; পুত্রে বিপুল প্রেমের উৎপত্তি হয়। প্রিয়-বিয়োগ অবধারিত; ইহা জানিয়া, খড়্‌গবিষাণ তথা গণ্ডারের ন্যায় একাকী বিচরণ করিবে।

৪২. চতুর্দিকে অহিংসাপরায়ণ হইয়া, যাহা পায় তাহাতে সন্তুষ্ট হইয়া, বিপাদ উপস্থিত হইলে নির্ভীক চিত্তে তাহা অতিক্রম করিয়া; খড়্‌গবিষাণ তথা গণ্ডারের ন্যায় একাকী বিচরণ করিবে।

৪৩. প্রব্রজিতগণ বস্ত্র সংগ্রহ করিয়া এবং পরপুত্রে অল্প আগ্রহী গৃহবাসীর মতো খড়্‌গবিষাণ তথা গণ্ডারের ন্যায় একাকী বিচরণ করিবে।

৪৪. বীর ব্যক্তি, পাতাহীন কাঞ্চন-বৃক্ষের ন্যায় গৃহীলক্ষণসমূহ পরিত্যাগ এবং গৃহীবন্ধনসমূহ ছিন্ন করিয়া; খড়্‌গবিষাণ তথা গণ্ডারের ন্যায় একাকী বিচরণ করিবে।

৪৫. স্মৃতিমান ব্যক্তি যদি জ্ঞানী বন্ধু, কিংবা সাধু বিহারী ধীর সঙ্গী লাভ কর; তাহা হইলে সকল প্রকার আপদ-বিপদ অতিক্রম করিয়া সন্তুষ্ট চিত্তে তাঁহার সহিত বিচরণ করিবে।

৪৬. যদি জ্ঞানী বন্ধু, কিংবা সাধু বিহারী ধীর সঙ্গী তিনি লাভ না কর; তাহা হইলে রাজার বিজিত রাষ্ট্র ত্যাগের ন্যায় এবং অরণ্যে একাহারি হস্তী বিচরণের ন্যায় একাকী বিচরণ করিবে।

৪৭. সহায় সম্পদ বা মিত্র সম্পদের অবশ্যই প্রশংসা করিব। তাই নিজের ন্যায় অথবা নিজের চেয়ে শ্রেষ্ঠ মিত্রকে সঙ্গী করা কর্তব্য। যদি তদ্রুপ মিত্র পাওয়া না যায় তবে উৎকৃষ্ট ভোজী বা নিষ্পাপ জীবন-যাপনে উৎসাহী হইয়া; খড়্‌গবিষাণ তথা গণ্ডারের ন্যায় একাকী বিচরণ করিবে।

৪৮. স্বর্ণকার পুত্র কর্তৃক সুনির্মিত প্রভাস্বর স্বর্ণালংকার দুইখানি একই হাতে ধারণ করিলে একে অন্যকে আঘাত করে; ইহা দর্শন করিয়া খড়্‌গবিষাণ তথা গণ্ডারের ন্যায় একাকী বিচরণ করিবে।

৪৯. এইরূপে, আমি দ্বিতীয় অন্য কোনো সঙ্গীর সহিত অতি বাক্যালাপ করিলে অনাগতে বাদ-বিবাদ এবং মনোমালিন্য সৃষ্টি হইতে পারে; এই ভয় দর্শন করিয়া; খড়্‌গবিষাণ তথা গণ্ডারের ন্যায় একাকী বিচরণ করিবে।

৫০. বিচিত্র, মধুর, মনোহর কামই বিরূপরূপ ধারণ করিয়া চিত্তকে পীড়িত করে। পঞ্চকামগুণের এই উপদ্রব দর্শন করিয়া; খড়্‌গবিষাণ তথা গণ্ডারের ন্যায় একাকী বিচরণ করিবে।

৫১. এই পঞ্চকামগুণে দুঃখ, ভয়, উপদ্রব, রোগ, শোক, অমঙ্গল, আপদ-বিপদ, কণ্টক ও বন্ধন বিদ্যমান। তাই এই পঞ্চকামগুণে ভয় দর্শন করিয়া; খড়্‌গবিষাণ তথা গণ্ডারের ন্যায় একাকী বিচরণ করিবে।

৫২. শীত, উষ্ণ, ক্ষুধা, পিপাসা, বায়ু, তাপ, ডাঁশ, মশা এবং সরীসৃপ এই সকলকে জয় করিয়া; খড়্‌গবিষাণ তথা গণ্ডারের ন্যায় একাকী বিচরণ করিবে।

৫৩. উৎকৃষ্ট পদুমা বংশজাত বৃহদকায় হস্তী যেমন হস্তীপাল ত্যাগ করে অরণ্যে যথাভিরুচি বিচরণ করিয়া থাকে; তেমনি খড়্‌গবিষাণ তথা গণ্ডারের ন্যায় একাকী বিচরণ করিবে।

৫৪. এই অবস্থানে সমাজানুরাগী হইয়া সাময়িক বিমুক্তি লাভ করিবার চাইতে, আদিত্যবন্ধু বা সূর্যবংশে উৎপন্ন বুদ্ধের বাক্য স্মরণ করিয়া; খড়্‌গবিষাণ তথা গণ্ডারের ন্যায় একাকী বিচরণ করিবে।

৫৫. নিজের মধ্যে উৎপন্ন জ্ঞানে মিথ্যাদৃষ্টি এবং আমোদ-প্রমোদ দৃশ্যাদি দর্শন হইতে নিজেকে মুক্ত রাখিয়া লব্ধ সম্যক মার্গ আত্মজীবনে ধারণ করিয়া; খড়্‌গবিষাণ তথা গণ্ডারের ন্যায় একাকী বিচরণ করিবে।

৫৬. লোলুপতাহীন, প্রবঞ্চনাহীন, তৃষ্ণাহীন, অস্মিতাহীন, আত্মশৱাঘাহীন, অজ্ঞানতামুক্ত এবং সকল লোকে আসক্তিহীন হইয়া; খড়্‌গবিষাণ তথা গণ্ডারের ন্যায় একাকী বিচরণ করিবে।

৫৭. দুঃখসৃষ্টিকারী, ভেদ সৃষ্টিকারী, পাপমিত্র পরিবর্জন করিবে। এবং আত্মপ্রসূত প্রমত্ততা উপভোগ না করিয়া; খড়্‌গবিষাণ তথা গণ্ডারের ন্যায় একাকী বিচরণ করিবে।

৫৮. বহুশ্রুত, ধর্মধর, বুদ্ধিমান, মহৎ ও প্রজ্ঞাবান মিত্রের ভজনা করিবে। এবং আত্মহিত, আত্মমঙ্গল শিক্ষা করিয়া সকল প্রকার সন্দেহ পরিহারপূর্বক; খড়্‌গবিষাণ তথা গণ্ডারের ন্যায় একাকী বিচরণ করিবে।

৫৯. ইহলোকে ক্রীড়ানুরাগ ও কামসুখে বিরাগী হইয়া বিবিধ প্রকার অলংকারে অলংকৃত বিবিধ প্রকার সাজসজ্জাদি বিভূষণ হইতে বিরত এবং সত্যবাদী হইয়া; খড়্‌গবিষাণ তথা গণ্ডারের ন্যায় একাকী বিচরণ করিবে।

৬০. মাতা-পিতা, স্ত্রী-পুত্র, ধন-ধান্য, বন্ধু-বান্ধবাদি এবং বিবিধ প্রকার কামনা-বাসনা পরিত্যাগ করিয়া; খড়্‌গবিষাণ তথা গণ্ডারের ন্যায় একাকী বিচরণ করিবে।

৬১. এই মিলন ক্ষণিক সুখ উৎপাদক; অতি অল্প আস্বাদসম্পন্ন এবং অনাগতে দুঃখসৃষ্টিকারী। জ্ঞানী ব্যক্তি ইহা জ্ঞাত হইয়া; খড়্‌গবিষাণ তথা গণ্ডারের ন্যায় একাকী বিচরণ করিবে।

৬২. জলে বিচরণরত মৎস্য যেমন জাল ভেদ করিয়া পুনঃ জালের মধ্যে এবং অগ্নি যেমন দগ্ধ স্থানে প্রত্যাবর্তন করে না; তেমনি সকল সংযোজন বা বন্ধন ছিন্ন করিয়া; খড়্‌গবিষাণ তথা গণ্ডারের ন্যায় একাকী বিচরণ করিবে।

৬৩. লোলুপতাহীন, অধোচক্ষু, ইন্দ্রিয়সমূহে সংযত, অপ্রমত্ত চিত্ত, বাসনাশূন্য এবং মনস্তাপহীন হইয়া; খড়্‌গবিষাণ তথা গণ্ডারের ন্যায় একাকী বিচরণ করিবে।

৬৪. ছিন্নপত্র পরিজাত বৃক্ষের ন্যায় সমস্ত গৃহী-অনুব্যঞ্জন বা লক্ষণ পরিত্যাগ করিয়া, কাষায়বসন বা চীবর পরিধান করিয়া গৃহ হইতে নিষ্ক্রমণপূর্বক; খড়্‌গবিষাণ তথা গণ্ডারের ন্যায় একাকী বিচরণ করিবে।

৬৫. আত্মপোষণকারী সাপাদানচারিক ভিক্ষু সুস্বাদু রস বা আহার্যদ্রব্যের প্রতি লোভ উৎপন্ন না করিয়া, অলোভ চিত্তসম্পন্ন হইয়া এবং গৃহীকুলের প্রতি অপ্রতিবদ্ধ চিত্তসম্পন্ন হইয়া; খড়্‌গবিষাণ তথা গণ্ডারের ন্যায় একাকী বিচরণ করিবে।

৬৬. চিত্তের পঞ্চনীবরণ পরিত্যাগ করিয়া, সকল উপক্লেশ বর্জন করিয়া সকল স্নেহ-মমতা পরিহারপূর্বক অনাসক্ত হইয়া; খড়্‌গবিষাণ তথা গণ্ডারের ন্যায় একাকী বিচরণ করিবে।

৬৭. পূর্বের সমস্ত সুখ-দুঃখ এবং সৌমনস্য-দৌর্মনস্য বর্জনপূর্বক চিত্ত স্থিরতা লাভ করিয়া বিশুদ্ধ, পবিত্র ও অনাসক্তভাব আনয়ন করিয়া; খড়্‌গবিষাণ তথা গণ্ডারের ন্যায় একাকী বিচরণ করিবে।

৬৮. পরমার্থ (নির্বাণ) প্রাপ্তির জন্যে আরদ্ধ বীর্যবান হইয়া; অলীনচিত্ত বা অনাসক্ত চিত্ত হইয়া; অপ্রমত্ত ভাবে দৃঢ় পরাক্রমতার সহিত দুর্দমনীয় শক্তি উৎপন্ন করিয়া; খড়্‌গবিষাণ তথা গণ্ডারের ন্যায় একাকী বিচরণ করিবে।

৬৯. ভবে আদীনব বা উপদ্রব উপলব্দি করিয়া, সদা-সর্বদা ধর্মানুশাসন অনুযায়ী আত্মজীবন গঠনপূর্বক নির্জনে ধ্যান-সাধনায় আত্মনিয়োগ করে; খড়্‌গবিষাণ তথা গণ্ডারের ন্যায় একাকী বিচরণ করিবে।

৭০. তৃষ্ণাক্ষয়ে ইচ্ছুক, অপ্রমত্ত, সুমধুর কণ্ঠধারী, শ্রুতবান, স্মৃতিমান, ধর্মগবেষক সংযত ও উদ্যমশীল হইয়া; খড়্‌গবিষাণ তথা গণ্ডারের ন্যায় একাকী বিচরণ করিবে।

৭১. সিংহ যেমন যে-কোনো শব্দ শ্রবণে ভয়ে কম্পিত হয় না; জালে যেমন বাতাস আবদ্ধ হয় না; পদ্মফুল যেমন জলের সাথে লিপ্ত হয় না; তেমনি খড়্‌গবিষাণ তথা গণ্ডারের ন্যায় একাকী বিচরণ করিবে।

৭২. দন্তশক্তিসম্পন্ন সিংহ যেমন বল প্রয়োগে মৃগদের আয়ত্ত করিয়া রাজারূপে বিচরণ এবং নির্জন, নিরুপদ্রব শয়নাসন উপভোগ করিয়া থাকে; তেমনি, খড়্‌গবিষাণ তথা গণ্ডারের ন্যায় একাকী বিচরণ করিবে।

৭৩. মৈত্রী, করুণা, মুদিতা, উপেক্ষা ও বিমুক্তি এই সকল পুনঃপুন অনুশীলন করিয়া সমস্ত জগতে কাহারো সহিত বিরুদ্ধবাদী না হইয়া; খড়্‌গবিষাণ তথা গণ্ডারের ন্যায় একাকী বিচরণ করিবে।

৭৪. রাগ, দ্বেষ, মোহ পরিত্যাগ করিয়া সকল সংযোজন বা বন্ধন ছেদনপূর্বক এই নশ্বর জীবনে নির্ভীক হইয়া; খড়্‌গবিষাণ তথা গণ্ডারের ন্যায় একাকী বিচরণ করিবে।

৭৫. পাপিষ্ঠ মানুষেরা স্বার্থবাদী হইয়া, কিছু লাভ করিবার উদ্দেশ্যে ভজনা, সেবা, পরিচর্যা করিয়া থাকে। বর্তমানে উদ্দেশ্যহীন মিত্র লাভ করা দুর্লভ। তাই, খড়্‌গবিষাণ তথা গণ্ডারের ন্যায় একাকী বিচরণ করিবে।

খড়্‌গবিষাণ সূত্র সমাপ্ত।


 

৪. কসিভারদ্বাজ সূত্র
আমি এইরূপ শুনিয়াছি, একসময়ে ভগবান মগধরাজ্যে দক্ষিণগিরির একনালা নামক ব্রাহ্মণগ্রামে অবস্থান করিতেছিলেন। তখন ব্রাহ্মণ কসিভারদ্বাজের ক্ষেত্রে বীজ বপন সময়ে পাঁচশত লাঙ্গল নিযুক্ত হইত। অতঃপর, ভগবান চীবর পরিধান করিয়া, পাত্র ও চীবর গ্রহণপূর্বক দিনের প্রথমভাগে কসিভারদ্বাজের কার্যক্ষেত্রে গমন করিলেন। সেই সময় ব্রাহ্মণ কসিভারদ্বাজের খাদ্য পরিবেশন চলিতেছিল। এদিকে ভগবান খাদ্য পরিবেশনের স্থানে গিয়া একপার্শ্বে দাঁড়াইলেন।

কসিভারদ্বাজ ব্রাহ্মণ ভগবানকে পিণ্ডের জন্য দাঁড়ানো অবস্থায় দেখিয়া তাঁহাকে বলিলেন :

“হে শ্রমণ, আমি কর্ষণ ও বপন করি। ঐভাবে কর্ষণ ও বপন করিয়া খাদ্য সংগ্রহ করি। শ্রমণ, আপনিও কর্ষণ আর বপন করিয়া জীবিকা-নির্বাহে নিযুক্ত হউন।”

ভগবান বলিলেন, “হে ব্রাহ্মণ, আমিও কর্ষণ আর বপন করিয়া খাদ্য যোগাড় করি।” ব্রাহ্মণ বলিলেন, “কিন্তু আমরা শ্রদ্ধেয় গৌতমের জোয়াল, লাঙ্গল, ফাল, যষ্টি, বলদ কিছুই দেখিতেছি না; অথচ শ্রদ্ধেয় গৌতম বলিলেন, ‘ব্রাহ্মণ, আমিও কর্ষণ আর বপন করিয়া খাদ্য যোগাড় করি।”

তৎপরে কসিভারদ্বাজ ব্রাহ্মণ ভগবানকে গাথায় নিবেদন করিলেন :

৭৬. ‘কৃষক বলিয়া আপনি জানাইতেছেন, কিন্তু আমরা আপনার কৃষিকার্য দেখিতেছি না; আমাদের জিজ্ঞাসিত প্রশ্নের উত্তর দিন, যাহাতে আমরা আপনার কৃষিকার্য জানিতে সক্ষম হই।”

৭৭. উত্তরে ভগবান বলিলেন, ‘আমার বীজ হইল ‘শ্রদ্ধা’, ‘সাধনা’ হইল বৃষ্টি, ‘প্রজ্ঞা’ যুগ ও লাঙ্গল, ‘বিনয়’ হইল ঈষ, ‘মন’ আমার জোয়াল-বন্ধনী এবং ‘স্মৃতি’ হইল আমার ফাল ও যষ্টি।

৭৮. আমি কায়কর্মে সংযত, বাক্যব্যয়ে সংযত এবং ভোজনে মাত্রাজ্ঞ হইয়া সমস্ত বন্ধন ছেদন করিয়া সত্যে প্রতিষ্ঠিত হই। এবং সংযমই আমার প্রমোচন বা দুঃখমুক্তি।

৭৯. বীর্যই আমার ভারবাহী বলবান বৃষযুগলের ন্যায় হয়ে যোগক্ষেম নির্বাণে উপনীত করে। যথায় গমন করিয়া অনুশোচনা, মনস্তাপ ভোগ করিতে হয় না এবং পুনঃ প্রত্যাবর্তন করিতে হয় না।

৮০. আমি এইরূপ কৃষিক্ষেত্র কর্ষণ করি, যেথায় অমৃতফল উৎপন্ন হয়। যাঁহারা এতাদৃশ কৃষিক্ষেত্র কর্ষণ করেন তাঁহারা সকল দুঃখ হইতে প্রমুক্ত হন।

অতঃপর কসিভারদ্বাজ ব্রাহ্মণ উত্তম স্বর্ণ পাত্রে পায়স ঢালিয়া ভগবানকে বলিলেন, হে পূজনীয় গৌতম, অনুগ্রহপূর্বক এই পায়স ভোজন করুন। পূজনীয় গৌতম হইলেন এমন একজন কৃষক যিনি অমৃতফল প্রদায়ী কৃষিক্ষেত্র কর্ষণ করেন।

৮১. এবার ভগবান বলিলেন, হে ব্রাহ্মণ, গাথাদি আবৃত্তি করিয়া যাহা লাভ হয় তাহা ভোজনের উপযুক্ত নহে। সম্যক দর্শনকারীর পক্ষে ইহা ভোজন করা ধর্ম নয়। বুদ্ধগণ, গাথাদি পাঠজনিত আহার গ্রহণ করেন না। হে ব্রাহ্মণ, ধর্মচারী ব্যক্তিগণের ইহাই স্বভাব।

৮২. যিনি সর্বগুণে পরিপূর্ণ, আসক্তিহীন ও শীলস্কন্ধাদিগুণে গুণান্বিত মহামুনি, আসবহীন এবং যাঁহার কুক্কুচ্চ বা মনস্তাপ প্রশমিত; তাঁহাকে অন্ন-পানীয় দ্বারা পূজা করুন। কারণ, তাহাই পুণ্যাকাঙ্ক্ষীদের একমাত্র উপযুক্ত ক্ষেত্র।

অতঃপর ভারদ্বাজ ব্রাহ্মণ বলিলেন, হে পূজনীয় গৌতম, তাহলে এই পায়স কাহাকে দান করিব?

তখন ভগবান বলিলেন, হে ব্রাহ্মণ, মনুষ্যলোকে, দেবলোকে, মারলোকে ও ব্রহ্মলোকে; বর্তমান শ্রমণ, ব্রাহ্মণকুলে এবং দেব-মানবগণের মধ্যে তথাগত বা তাঁহার শ্রাবক ব্যতীত এমন কাহাকেও দেখিতেছি না; যে ব্যক্তি এই পায়স ভোজন করিয়া হজম করিতে সক্ষম। হে ব্রাহ্মণ, কাজেই, তৃণহীন মাটিতে পুতিয়া ফেলুন অথবা প্রাণীহীন জলে ঢালিয়া দিন।

অতঃপর কসিভারদ্বাজ ব্রাহ্মণ সেই পায়স প্রাণীহীন জলে ঢালিয়া দিলেন। সাথে সাথে জলে নিক্ষিপ্ত পায়স চিট্‌ চিট্‌ শব্দ করিতে লাগিল, ধোঁয়া নির্গত হইতে লাগিল এবং সেই ধোঁয়ারাশি চতুর্দিকে পরিব্যপ্ত হইতে লাগিল। দিনের মধ্যাহ্ন সময়ে প্রখর রৌদ্রে উত্তপ্ত ফাল বা লৌহখণ্ড জলে নিক্ষিপ্ত হইলে যেইভাবে ধোঁয়ারাশি চতুর্দিকে পরিব্যপ্ত হয়; তেমনি সেই পায়স জলে নিক্ষিপ্ত হইয়া চিট্‌ চিট্‌ শব্দ করিতে লাগিল; ধোঁয়া নির্গত হইতে লাগিল এবং ধোঁয়ারাশি চতুর্দিকে পরিব্যপ্ত হইতে লাগিল।

অনন্তর কসিভারদ্বাজ ব্রাহ্মণ উদ্দীপিত ও আশ্চর্যাভিভূত হইয়া ভগবানের নিকটে গেলেন এবং তাঁহার চরণে প্রণাম করিয়া বলিলেন, আশ্চর্য হে গৌতম, অদ্ভূত হে গৌতম, যেমন, অধোমুখী পাত্রকে ঊর্ধ্বমুখী করা হয়; আচ্ছাদিত বস্তুকে উন্মুক্ত করা হয়; পথভ্রষ্টকে পথ প্রদর্শন করা হয় এবং চক্ষুষ্মান রূপ দর্শনের নিমিত্ত অন্ধকারে যেমন তৈলপ্রদীপ ধারণ করা হয়; তেমনি মাননীয় গৌতম কর্তৃক অনেক পর্যায়ে ধর্ম প্রকাশিত হইয়াছে। আমি পূজনীয় গৌতমের; তাঁহার প্রচারিত ধর্মের এবং তাঁহার শ্রাবক ভিক্ষুসংঘের শরণ গ্রহণ করিতেছি। এখন আমি পূজনীয় গৌতমের নিকটে প্রব্রজ্যা এবং উপসম্পদা প্রার্থনা করিতেছি।

তৎপরে কসিভারদ্বাজ ব্রাহ্মণ ভগবানের নিকট প্রব্রজ্যা ও উপসম্পদা গ্রহণ করিলেন। নবপ্রব্রজিত আয়ুষ্মান ভারদ্বাজ নির্জনবাসী, অপ্রমত্ত, অত্যুৎসাহী, দৃঢ়প্রতিজ্ঞ হইয়া অতিশীঘ্র সত্যপথান্বেষী কুলপুত্রগণ যেই উদ্দেশ্যে আগার হইতে অনাগারিক প্রব্রজ্যা গ্রহণ করেন, সেই অনুত্তর ব্রহ্মচর্যের পর্যাবসান (নির্বাণ) স্বয়ং অভিজ্ঞা দ্বারা সম্যকরূপে উপলব্ধি করিয়া ইহজীবনেই তাঁহার পূর্ণতা সাধন করিলেন।

জন্মের ক্ষয় হইয়াছে, ব্রহ্মচর্য কৃতকার্য হইয়াছে, করণীয় কর্ম সমাপ্ত হইয়াছে, ইহজীবনে অন্য কোনো করণীয় কর্তব্য নাই’; ইহা বিদিত হইয়া আয়ুষ্মান ভারদ্বাজ অর্হৎদের মধ্যে অন্যতম হইলেন।

কসিভারদ্বাজ সূত্র সমাপ্ত।


 

৫. চুন্দ সূত্র
৮৩. কর্মকার পুত্র চুন্দ বলিলেন, মহাপ্রজ্ঞাবান মুনি, ধর্মকামী, বীততৃষ্ণ, দ্বিপদীগণের মধ্যে উত্তম এবং সারথিদের মধ্যে অতি উত্তম সারথি বুদ্ধকে জিজ্ঞাসা করিতেছি, জগতে কত প্রকার শ্রমণ আছেন? অনুগ্রহপূর্বক তাহা বলুন।

৮৪. ভগবান চুন্দকে বলিলেন, ‘জগতে চারি প্রকার শ্রমণ আছেন। কিন্তু, পঞ্চম নাই। তুমি যখন আমার সম্মুখে প্রশ্ন জিজ্ঞাসা করিয়াছ তদ্ধেতু তোমার অবগতির জন্য সেই চারি প্রকার কী কী তাহা প্রকাশ করিতেছি। যথা-মার্গজিন, মার্গদেশক, মার্গজীবী এবং মার্গদূষী এই চারি প্রকার শ্রমণ বিদ্যমান।

৮৫. তখন কর্মকার পুত্র বলিলেন, ‘বুদ্ধগণ, কাহাকে মার্গজিন বলেন? মার্গদেশক অতুলনীয় কেন? মার্গজীবী ও মার্গদূষী সম্পর্কেও জিজ্ঞাসা করিতেছি। তাহা আমার নিকট প্রকাশ করুন।

৮৬. ভগবান চুন্দকে বলিলেন, যিনি সন্দেহ মুক্ত, দুঃখশল্য অপসৃত; নির্বাণে অভিরমিত, লোভহীন দেব-মনুষ্যলোকের নায়ক। বুদ্ধগণ, তাঁহাকেই মার্গজিন বলেন।

৮৭. যিনি এই জগতে সর্বোত্তমকে সর্বোত্তমভাবে জ্ঞাত হইয়া; জগতে নির্বাণধর্ম বর্ণনা করেন এবং অতি সুন্দরভাবে বিশ্লেষণ করেন; সেই সন্দেহবিনাশী কামলালসামুক্ত দ্বিতীয় পর্যায়ের ভিক্ষুকে মার্গদেশক বলা হয়।

৮৮. যিনি নির্বাণধর্ম অতি সুন্দরভাবে দেশনা করেন এবং যিনি শীল সংযমের দ্বারা কায়-ইন্দ্রিয়াদিতে সুসংযত এবং স্মৃতিমান হইয়া উত্তমধর্ম অনুশীলন করেন; সেই তৃতীয় পর্যায়ের ভিক্ষুই মার্গজীবী নামে কথিত হন।

৮৯. ধার্মিকের বেশে অহংকারী, কুলদূষক বা গৃহীদের শ্রদ্ধা ও ধর্মীয় গারবতা নষ্টকারী, চঞ্চল, মায়াবী, অসংযত, অন্তঃসারহীন আলাপচারী এবং অন্যায় প্রদুষ্ট আচরণকারী ভিক্ষুই মার্গদূষী বলিয়া অভিহিত হন।

৯০. যিনি জ্ঞানবান, প্রাজ্ঞ ও শ্রুতবান আর্যশ্রাবক তিনি উক্ত চারি প্রকার শ্রামণকেও উপলব্ধি করিয়াছেন এবং যে যেই রকম ঠিক সেই রকমভাবে জ্ঞাত হইয়াছেন ও দেখিয়াছেন তাঁহার শ্রদ্ধা পরিহানি হয় না। তিনি কীরূপে ধার্মিককে অধার্মিকের সহিত এবং শুদ্ধকে অশুদ্ধের সহিত সমান শ্রেণিভুক্ত করিবেন?

চুন্দ সূত্র সমাপ্ত।


 

৬. পরাভব সূত্র
আমি এইরূপ শুনিয়াছি। একসময়ে ভগবান শ্রাবস্তী নগরে অনাথপিণ্ডিকের জেতবন বিহারে অবস্থান করিতেছিলেন। ওই সময় রাতের শেষে অপূর্ব সৌন্দর্যশালী এক দেবতা সমস্ত জেতবন আলোকিত করিয়া ভগবানের নিকটে উপস্থিত হইয়া তাঁহাকে প্রণামপূর্বক একপার্শ্বে দাঁড়াইলেন। তৎপরে তিনি ভগবানকে গাথায় সম্বোধন করিয়া বলিলেন :

৯১. আমরা ভগবান গৌতমের কাছে পুরুষের পরাজয়ের কারণ কী, তাহা জিজ্ঞাসা করিবার জন্য আসিয়াছি। অতএব, আমরা জিজ্ঞাসা করিতেছি, হে ভগবান গৌতম, পুরুষের পরাজয়ের কারণ কী?

৯২. জ্ঞানী ব্যক্তির জয় এবং অজ্ঞানীর পরাজয় ঘটে, ধর্মানুরাগী জয়ী হন কিন্তু ধর্ম হিংসাকারীর পরাজয় ঘটে।

৯৩. পরাজয়ের প্রথম কারণ জানিলাম। হে ভগবান, এখন পরাজয়ের দ্বিতীয় কারণ কী প্রকাশ করুন।

৯৪. যাহারা অসৎ ব্যক্তিকে প্রিয় মনে করে; বুদ্ধাদি সৎপুরুষদেরকে প্রিয় মনে করে না; অথচ মিথ্যাধর্মে (মিথ্যাদৃষ্টিমূলক ধর্মে) রুচিশীল হয়, তাহার পরাজয় ঘটিয়া থাকে।

৯৫. পরাজয়ের দ্বিতীয় কারণ জানিলাম। হে ভগবান, এখন পরাজয়ের তৃতীয় কারণ প্রকাশ করুন।

৯৬. যেই ব্যক্তি নিদ্রাশীল, সহচরানুরক্ত, উৎসাহহীন, অলস ও ক্রোধপরায়ণ সেই ব্যক্তির পরাজয় ঘটিয়া থাকে।

৯৭. পরাজয়ের তৃতীয় কারণ জানিতে পারিলাম। হে ভগবান, এখন পরাজয়ের চতুর্থ কারণ ব্যক্ত করুন।

৯৮. যেই ব্যক্তি ধনবান হইয়াও বৃদ্ধ বিগতযৌবন পিতামাতার ভরণপোষণ করে না; সেই ব্যক্তির পরাজয় হইয়া থাকে।

৯৯. পরাজয়ের চতুর্থ কারণ জানিতে পারিলাম। হে ভগবান, এখন পরাজয়ের পঞ্চম কারণ কী প্রকাশ করুন।

১০০. যেই ব্যক্তি শ্রমণ, ব্রাহ্মণ অথবা অন্য অসহায় লোককে (যাচককে) মিথ্যাবাক্যে প্রতারণা করে, সেই ব্যক্তির পরাজয় ঘটিয়া থাকে।

১০১. পরাজয়ের পঞ্চম কারণ জানিতে পারিলাম। হে ভগবান, এখন পরাজয়ের ষষ্ঠ কারণ ব্যক্ত করুন।

১০২. প্রচুর ধনসম্পন্ন, স্বর্ণালংকার ও উত্তম খাদ্যদ্রব্য পরিপূর্ণ ব্যক্তি যদি একাই এই সকল উত্তম দ্রব্য পরিভোগ করে, সেই ব্যক্তির পরাজয় হইয়া থাকে।

১০৩. পরাজয়ের ষষ্ঠ কারণ জানিতে পারিলাম। হে ভগবান, এখন পরাজয়ের সপ্তম কারণ কী ব্যক্ত করুন।

১০৪. জাতির অহংকারী, ধনের অহংকারী, গোত্রের অহংকারী মানুষ যদি নিজের আত্মীয়গণকে ঘৃণা করে; তাহা হইলে সেই ব্যক্তি পরাজিত হয়।

১০৫. পরাজয়ের সপ্তম কারণ জানিতে পারিলাম। হে ভগবান, এখন পরাজয়ের অষ্টম কারণ কী ব্যক্ত করুন।

১০৬. যেই ব্যক্তি নিজের স্ত্রী ছাড়া পরস্ত্রীতে আসক্ত, নেশাদ্রব্য সেবনকারী, জুয়াখোর ও পাশাখেলায় অভ্যস্ত হইয়া লব্ধসম্পত্তি বিনাশসাধন করে; সেই ব্যক্তির পরাজয় হইয়া থাকে।

১০৭. পরাজয়ের অষ্টম কারণ জানিতে পারিলাম। হে ভগবান, এখন পরাজয়ের নবম কারণ কী প্রকাশ করুন।

১০৮. যেই পুরুষ নিজের স্ত্রীতে সন্তুষ্ট না হইয়া বেশ্যা-স্ত্রীলোকের সহিত এবং পরস্ত্রীর সহিত কামসেবা করে; তাহার পরাজয় হইয়া থাকে।

১০৯. পরাজয়ের নবম কারণ জানিতে পারিলাম। হে ভগবান, এখন পরাজয়ের দশম কারণ কী প্রকাশ করুন।

১১০. যেই ব্যক্তি বৃদ্ধকালে যুবতী নারী বিবাহ করে, কিন্তু সেই নারী স্বামীতে তৃপ্ত না হইয়া যখন পরপুরুষের প্রতি আসক্ত হয়; তাহা দেখিয়া বৃদ্ধস্বামী ঈর্ষানলে দগ্ধ হইয়া সুখে নিদ্রা যাইতে পারে না। ইহা তাহার পরাজয়ের কারণ হইয়া থাকে।

১১১. এইরূপে পরাজয়ের দশম কারণ জানিতে পারিলাম। হে ভগবান, এখন পরাজয়ের একাদশ কারণ কী প্রকাশ করুন।

১১২. মদ্যপানকারিণী, অনর্থক অর্থব্যয়কারিণী স্ত্রীকে অথবা সেইরূপ পুরুষকে সম্পত্তির উত্তরাধিকারে নিযুক্ত করিলে; তাহা পরাজয়ের কারণ হইয়া থাকে।

১১৩. পরাজয়ের একাদশ কারণ জানিতে পারিলাম। হে ভগবান, এখন পরাজয়ের দ্বাদশ কারণ কী প্রকাশ করুন।

১১৪. সামান্য ধনের অধিকারী অথচ মহাতৃষ্ণার অধীন ব্যক্তি এবং যেই ব্যক্তি ক্ষত্রিয়বংশে জন্মধারণ করিয়া তৃষ্ণায় বশীভূত হইয়া অলব্ধ পরের রাজ্য লাভের ইচ্ছা করে; তাহাও পরাজয়ের কারণ হইয়া থাকে।

১১৫. এই জগতে আর্যসত্য দর্শন করিয়া পণ্ডিতব্যক্তি পরাজয়ের এই সকল কারণ পুনঃপুন চিন্তা করিয়া বর্জনীয় বিষয় বর্জন করেন এবং কুশল-কর্মাদি সম্পাদন করেন। ফলে ইহলোকে তিনি পরাজিত না হইয়া; সকলের সম্মানিত ও পূজিত হন।

পরাভব সূত্র সমাপ্ত।


 

৭. বৃষল সূত্র
আমি এইরূপ শুনিয়াছি। একসময় ভগবান শ্রাবস্তী নগরে অনাথপিণ্ডিকের জেতবন বিহারে বাস করিতেছিলেন। একদিন ভগবান পূর্বাহ্ন সময়ে চীবর পরিহিত হইয়া পাত্র ও চীবর লইয়া ভিক্ষার জন্য শ্রাবস্তী নগরে প্রবেশ করিলেন। তখন অগ্‌গিকভারদ্বাজ ব্রাহ্মণের গৃহে জ্বলন্ত আগুনে আহুতি বা পূজার অর্ঘ্য দেওয়া হইতেছিল। অতঃপর ভগবান শ্রাবস্তী নগরে দ্বারে দ্বারে পিণ্ডপাতের জন্য বিচরণ করিয়া, অগ্‌গিকভারদ্বাজ ব্রাহ্মণের গৃহে উপস্থিত হইলেন। অগ্‌গিকভারদ্বাজ ব্রাহ্মণ দূর হইতে ভগবানকে আসিতে দেখিয়া বলিলেন, ‘হে মুণ্ডিত মস্তক, হে শ্রমণ, হে বৃষল, সেইখানে দাঁড়াও!’

এইরূপ বলিলে ভগবান অগ্‌গিকভারদ্বাজ ব্রাহ্মণকে বলিলেন, হে ব্রাহ্মণ, ইহা তুমি জান কি? কাহাকে বৃষল বা নীচজাতি বলা হয় এবং কী কারণে বৃষল বা নীচজাতি হইয়া থাকে।

না হে শ্রমণ, কে বৃষল বা নীচজাতি এবং কী কারণে বৃষল হয়, তাহা আমি জানি না। হে গৌতম, আপনি নিজেই উহা আমার কাছে এমনভাবে প্রকাশ করুন, যাহাতে আমি বৃষল বা নীচজাতি কে তাহা জানিতে পারি এবং কী কারণে বৃষল বা নীচজাতি হয় তাহাও জানিতে পারি।’

‘হে ব্রাহ্মণ, তাহা হইলে শুন, উত্তমরূপে অবধারণ কর, আমি তাহা বলিতেছি।’

‘হ্যাঁ, অতি উত্তমরূপে শুনিব’ এই বলিয়া অগ্‌গিকভারদ্বাজ ব্রাহ্মণ ভগবানকে প্রত্যুত্তর দিলেন।

তখন ভগবান এইরূপ বলিলেন :

১১৬. যেই ব্যক্তি ক্রোধাধীন, হিংসুক; যে নিজে পাপ করিয়া তাহা গোপন করে; যেই ব্যক্তি মিথ্যাদৃষ্টিপরায়ণ ও মায়াবী; তাহাকেই বৃষল বা নীচজাতি বলিয়া জানিবে।

১১৭. যেই ব্যক্তি এই জগতে একজ (পশু ইত্যাদি) অথবা দ্বিজ (পক্ষী ইত্যাদি) প্রাণীসকলকে হিংসা করে, যে দয়ামায়া শূন্য; তাহাকেও বৃষল বা নীচজাতি বলিয়া জানিবে।

১১৮. যেই ব্যক্তি গ্রাম ও নগরসমূহ বিনাশ করে, উহাদের বিরুদ্ধে চক্রান্ত করে; যে লাঞ্চনাকারী ও কুমতলবী, তাহাকে বৃষল বা নীচজাতি বলিয়া জানিবে।

১১৯. যেই ব্যক্তি গ্রামে কিম্বা অরণ্যে অপরের অধিকারভুক্ত ধন-সম্পত্তি চুরি করিয়া আনয়নপূর্বক তাহা নিজে ভোগ করে, তাহাকেও বৃষল বা নীচজাতি বলিয়া জানিবে।

১২০. যেই ব্যক্তি ঋণ বা কর্জ গ্রহণ করিয়া তাহা পরিশোধ করিবার ভয়ে গোপনে পলাইয়া যায় অথবা খুঁজিতে গেলে বলে-“আমি তোমার কাছে ঋণী নহি”। তাহাকেও বৃষল বা নীচজাতি বলিয়া জানিবে।

১২১. যেই ব্যক্তি সামান্য পরিমাণ বিষয়-সম্পদও লাভ করিবার ইচ্ছায়, পথে বিচরণকারী ব্যক্তিকে হত্যা করিয়া সামান্য (পরিমাণ) জিনিস কাড়িয়া লয়, তাহাকেও বৃষল বা নীচজাতি বলিয়া জানিবে।

১২২. যেই ব্যক্তি নিজের জন্য, পরের জন্য কিম্বা ধন-সম্পত্তির জন্য সাক্ষীরূপে জিজ্ঞাসিত হইয়া মিথ্যা কথা বলিয়া থাকে; তাহাকেও বৃষল বা নীচজাতি বলিয়া জানিবে।

১২৩. যেই ব্যক্তি আত্মীয় কিম্বা বন্ধু-বান্ধবদের স্ত্রীর নিকটে উপস্থিত হইয়া সহসা তাহাদের প্রতি আসক্ত হয়; তাহাকেও বৃষল বা নীচজাতি বলিয়া জানিবে।

১২৪. যেই ব্যক্তি নিজে ধনবান হইয়া বিগত-যৌবন বৃদ্ধ পিতা-মাতাকে ভরণ-পোষণ করে না, তাহাকেও বৃষল বা নীচজাতি বলিয়া জানিবে।

১২৫. যেই ব্যক্তি মাতা, পিতা, ভাই, বোন অথবা শ্বশুর-শাশুড়িকে দুর্ভাষিত বাক্যে যন্ত্রণা দেয়, তাহাকেও বৃষল বা নীচজাতি বলিয়া জানিবে।

১২৬. যেই ব্যক্তি হিতকথা জিজ্ঞাসিত হইয়া অনর্থে অনুশাসন করে, সৎবুদ্ধি নিতে গেলে কুবুদ্ধি দেয়, অনর্থের জন্য গোপনীয় স্থানে মন্ত্রণা করে; তাহাকেও বৃষল বা নীচজাতি বলিয়া জানিবে।

১২৭. যেই ব্যক্তি পাপকাজ করিয়া ‘আমাকে কেহ না জানুক’, এই চিন্তা করিয়া পাপকাজ গোপন করে, অথচ মুখে পবিত্রতা দেখায়; তাহাকেও বৃষল বা নীচজাতি বলিয়া জানিবে।

১২৮. যেই ব্যক্তি পরের বাড়িতে যাইয়া ভালো খাদ্যদ্রব্যাদি ভোজন করে; অথচ নিজ ঘরে আগত হইলে, সেই সৎকারকারীকে উত্তম খাদ্যদ্রব্যাদি পরিবেশন করে না; তাহাকেও বৃষল বা নীচজাতি বলিয়া জানিবে।

১২৯. যেই ব্যক্তি শ্রমণ, ব্রাহ্মণ অথবা অন্য দরিদ্র যাচকগণকে মিথ্যাকথা বলিয়া প্রতারণা করে, তাহাকেও বৃষল বা নীচজাতি বলিয়া জানিবে।

১৩০. যেই ব্যক্তি খাইবার সময় ব্রাহ্মণ বা শ্রমণ উপস্থিত দেখিলে তাঁহাদিগকে কর্কশ কথা বলে, অথচ কিছুই দেয় না; তাহাকেও বৃষল বা নীচজাতি বলিয়া জানিবে।

১৩১. যেই ব্যক্তি অজ্ঞানতাবশত অপরের জিনিসের প্রতি লোভাসক্ত হইয়া তাহা লাভের জন্য মিথ্যার আশ্রয় গ্রহণ করে, তাহাকেও বৃষল বা নীচজাতি বলিয়া জানিবে।

১৩২. যেই ব্যক্তি নিজেই নিজের সুখ্যাতি করে, অপরকে যে ঘৃণা করে এবং অহংকারে স্ফীত হয়; তাহাকেও বৃষল বা নীচজাতি বলিয়া জানিবে।

১৩৩. যেই ব্যক্তি অত্যন্ত ক্রোধী, স্বার্থপর, পাপীষ্ঠ, মাৎসর্যপরায়ণ, দুষ্ট, পাপকর্ম করিতে লজ্জা ও ভয় যাহার নাই; তাহাকেও বৃষল বা নীচজাতি বলিয়া জানিবে।

১৩৪. যেই ব্যক্তি বুদ্ধ অথবা তাঁহার শ্রাবককে এবং পরিব্রাজক অথবা গৃহীলোককে তিরস্কার বা ভৎর্সনা করে; তাহাকেও বৃষল বা নীচজাতি বলিয়া জানিবে।

১৩৫. যেই ব্যক্তি অর্হৎ না হইয়াও নিজকে অর্হৎ বলিয়া প্রকাশ করে; আব্রহ্ম, দেব-মানব লোকে সে মহাচোর বলিয়া বিবেচিত হয়। সেই ব্যক্তি বৃষলের চাইতেও অধম। এইরূপে আমি তোমাকে বৃষলের কথা প্রকাশ করিলাম।

১৩৬. জন্মের দ্বারা কেহ বৃষল হয় না, জন্মের দ্বারা কেহ ব্রাহ্মণও হন না; কর্মের দ্বারাই বৃষল হয়, ব্রাহ্মণও কর্মের দ্বারাই হইয়া থাকেন।

১৩৭. হে ব্রাহ্মণ, যেই নিদর্শন আমি দিতেছি ওই নিদর্শনানুসারে তুমি বৃষল-তত্ত্ব জানিয়া লইবে; যেমন-চণ্ডালপুত্র সোপাক “মাতঙ্গ” নামে সকলের কাছে বিখ্যাত হইয়াছিলেন।

১৩৮. তিনি সুদুর্লভ মাতঙ্গত্ব এবং পরম যশ-কীর্তি লাভ করিয়াছিলেন; এবং অনেক ক্ষত্রিয় ও ব্রাহ্মণপুত্র আসিয়া তাঁহাকে সেবা পরিচর্যা করেছিলেন।

১৩৯. তিনি মাতঙ্গ দেবযানে আরোহণপূর্বক পরিশুদ্ধ মহাপথে উন্নীত হইয়া, কামরাগ ত্যাগ করিয়া ব্রহ্মলোকে উপনীত হইয়াছিলেন; জাতি তাঁহাকে ব্রহ্মলোকে উপনীত হওয়ার সময় বাঁধা দিতে পারে নাই।

১৪০. কিন্তু দৈবজ্ঞ ব্রাহ্মণবংশে জন্মগ্রহণ করিয়া মন্ত্রবন্ধু ব্রাহ্মণেরাও প্রায় সময় পাপকর্ম সম্পাদন করিয়া থাকে।

১৪১. যে ব্যক্তি আপন পাপকর্মে দৃষ্টধর্মে বা ইহকালে তীব্র নিন্দাগ্রস্ত হয় এবং মরণের পর দুর্গতিতে জন্মগ্রহণ করে। তাহাকে তার জাতিত্ব দুর্গতিতে জন্ম এবং তীব্র নিন্দা হইতে রক্ষা করিতে পারে না।

১৪২. জন্মের কারণে কেহ বৃষল বা নীচজাতি হয় না, জন্মের কারণে কেহ ব্রাহ্মণও হন না; কর্মের দ্বারা বৃষল বা নীচজাতি হয়, ব্রাহ্মণও কর্মের দ্বারাই হইয়া থাকেন।

এইরূপ বলিলে অগ্‌গিকভারদ্বাজ ব্রাহ্মণ ভগবানকে বলিলেন, হে গৌতম, “খুবই উত্তম! গৌতম, খুবই উত্তম! যেমন হে গৌতম, নিম্নমুখী পাত্র ঊর্ধ্বমুখী করা হয়, আচ্ছাদিত বস্তুকে উন্মুক্ত করা হয়, পথভ্রষ্টকে পথ দেখানো হয়, চক্ষুষ্মানকে অন্ধকারে রূপ দর্শনের নিমিত্ত যেমন তৈলপ্রদীপ ধারণ করা হয়, তেমনি শ্রদ্ধেয় গৌতম কর্তৃক বিভিন্ন প্রকারে ধর্ম প্রকাশিত হইয়াছে। আমি মাননীয় গৌতমের, তাঁহার প্রচারিত ধর্মের এবং ভিক্ষুসংঘের শরণ গ্রহণ করিতেছি। পূজনীয় গৌতম, আজ হইতে জীবনের শেষ সময় পর্যন্ত আমাকে আপনার আশ্রিত উপাসক হিসাবে গ্রহণ করুন।”

বৃষল সূত্র সমাপ্ত।


 

৮. মৈত্রী সূত্র
যাহার প্রভাবে যক্ষগণ ভীষণ ভয় দেখাইতে পারে না, সেই মৈত্রী পরিত্রাণ দিনরাত আলস্যহীন হইয়া পুনঃপুন ভাবনা করিলে, সুখে নিদ্রা যায়; এবং নিদ্রিতাবস্থায় কোনো পাপস্বপ্ন দেখে না। এইরূপ শ্রেষ্ঠগুণযুক্ত সেই পরিত্রাণ আমরা পাঠ করিতেছি।

১৪৩. যিনি কল্যাণকর করণীয় কুশল কর্ম দ্বারা শান্তপদ নির্বাণ অধিগত করিতে ইচ্ছুক; তিনি সরল, অতিসরল, মিষ্টভাষী, মৃদু, ভদ্র-নম্র-মার্জিত এবং অহংকারশূন্য হন।

১৪৪. তিনি যথালাভে সন্তুষ্ট থাকেন, সুভরণীয় (সুখপোষ্য), অল্পকৃত্য (নানা কাজে অলিপ্ত), লঘুবৃত্তিসম্পন্ন (নিজ অষ্ট পরিষ্কারে তুষ্ট), ইন্দ্রিয়নিচয় শান্ত, চঞ্চলতাহীন, পাপকর্মে লজ্জাশীল এবং গৃহীকুলের প্রতি অনাসক্ত চিত্তসম্পন্ন হন।

১৪৫. তিনি এমন কোনো ক্ষুদ্র পাপকর্মও করেন না, যাহার জন্য অন্য জ্ঞানীগণ তাঁহার নিন্দা করিতে পারেন। সকল জীব সুখী হউক, ভয়হীন বা নিরুপদ্রব হউক এবং কায়িক ও মানসিক সুখে সুখী হউক; নিত্য মনে মনে এইরূপ মৈত্রীভাব তিনি পোষণ করেন।

১৪৬. যেই সকল প্রাণী ভীত বা অভীত, দীর্ঘ, হ্রস্ব, বৃহৎ, মধ্যম, সূক্ষ্ম অথবা স্থুল সেই সকল প্রাণী।

১৪৭. যেই সকল প্রাণী দৃশ্য ও অদৃশ্য, যাহারা দূরে বা নিকটে আর যাহারা জন্মিয়াছে বা জন্মিবে; তাহারা সকলেই সুখী হউক।

১৪৮. তোমরা পরস্পর পরস্পরকে বঞ্চনা করিও না। অপর কাহাকেও কিছুতেই কায়-বাক্য দ্বারা ঘৃণা অবজ্ঞা করিও না এবং ক্রোধ ও হিংসার বশবর্তী হইয়া অপর কাহারও দুঃখ-দুর্দশা ইচ্ছা করিও না।

১৪৯. মাতা যেমন নিজের গর্ভজাত একমাত্র পুত্রকে আপন জীবন দিয়াও বিপদ-আপদ হইতে রক্ষা করেন; তেমনি সমস্ত প্রাণীর প্রতি সীমাহীন অপরিমেয় মৈত্রীভাব উৎপাদন করিবে।

১৫০. এই বিশ্ব ব্রহ্মাণ্ডের সর্বত্র উপরে, নীচে, আড়াআড়িভাবে, চতুর্পার্শ্বে যেই সকল প্রাণীসমূহ আছে, তাহারা বাঁধাহীন ও শত্রুহীন হউক। স্বীয় চিত্তে সর্বদা এইরূপ অপরিমেয় মৈত্রীভাব পোষণ করিবে।

১৫১. দাঁড়ান অবস্থায়, পথ চলিতে, উপবেশনে অথবা শয়নকালে যতক্ষণ পর্যন্ত নিদ্রা না আসে ততক্ষণ পর্যন্ত আলস্যহীনভাবে স্মৃতিমান হইয়া মৈত্রীচিত্তে অবস্থান করাকে ‘ব্রহ্মবিহার’ বলা হইয়া থাকে।

১৫২. শীলবান ও সম্যক দৃষ্টিসম্পন্ন অনাগামী ব্যক্তি মিথ্যাপথ ত্যাগ করিয়া, ভোগ লালসা ও কামবাসনা পরিত্যাগ করিয়া পুনরায় গর্ভাশয়ে জন্মগ্রহণ করিতে আসেন না। অর্থাৎ শুদ্ধাবাস ব্রহ্মলোকে উৎপন্ন হইয়া সেখানেই পরিনির্বাণ লাভ করিয়া থাকেন।

মৈত্রী সূত্র সমাপ্ত।


 

৯. হেমবত সূত্র
১৫৩. সাতাগির যক্ষ বলিলেন, “আজ পঞ্চদশী উপোসথ দিনে; কি মধুর মনোহর রাত্রি উপস্থিত হইয়াছে। চল আজ প্রসিদ্ধ সর্বজ্ঞ শাস্তা শিক্ষক গৌতমকে দেখিব।”

১৫৪. হেমবত যক্ষ বলিলেন, “তিনি কি সকল প্রাণীর প্রতি দয়াচিত্তসম্পন্ন? সুখ-দুঃখে তাঁহার চিত্ত সংকল্প বশীভূত কি?”

১৫৫. সাতাগির যক্ষ বলিলেন, “তিনি নিশ্চয়ই সকল প্রাণীর প্রতি দয়াচিত্তসম্পন্ন এবং সুখ-দুঃখে তাঁহার চিত্ত সংকল্প বশীভূত।”

১৫৬. হেমবত যক্ষ বলিলেন, “তিনি যাহা দেওয়া হয় নাই, তিনি কী তাহা গ্রহণ করেন? তিনি প্রাণীদের প্রতি কি আত্মসংযত? তিনি কী প্রমত্ত হইতে দূরে অবস্থান করেন? তিনি ধ্যান পরিত্যাগ করেন না?

১৫৭. সাতাগির যক্ষ বলিলেন, “তিনি নিশ্চয়ই যাহা দেওয়া হয় নাই, তাহা গ্রহণ করেন না। প্রাণীদের প্রতি তিনি আত্মসংযত। তিনি প্রমাদ হইতে দূরে অবস্থান করেন। তিনি সমাধি অপরিত্যক্ত বুদ্ধ।”

১৫৮. হেমবত যক্ষ বলিলেন, “তিনি কি মিথ্যা কথা বলেন না? তিনি কি কটু বা কর্কশবাক্য বলেন না? অপরকে কি তিনি নিন্দাবাক্য প্রয়োগ করেন না? তিনি কি নিরর্থক কথা বলেন না?

১৫৯. সাতাগির যক্ষ বলিলেন, নিশ্চয়ই তিনি মিথ্যা কথা বলেন না। তিনি কর্কশবাক্য বলেন না, অপরকে নিন্দাবাক্য প্রয়োগ করেন না। তিনি নিরর্থক কথা বলেন না এবং চিন্তা করিয়া অর্থপূর্ণ কথা বলিয়া থাকেন।

১৬০. হেমবত যক্ষ বলিলেন, তিনি কামসুখ ত্যাগ করিয়াছেন কি? তাঁহার চিত্ত অনাবিল পবিত্র কি? তিনি কি অজ্ঞানতা মুক্ত? ধর্মসমূহে কি তিনি চক্ষুষ্মান (সর্বজ্ঞ)?

১৬১. সাতাগির যক্ষ বলিলেন, “নিশ্চয়ই তিনি কামভোগে আসক্ত নহেন। তাঁহার মন পবিত্র। তিনি সকল অজ্ঞানতা অতিক্রান্ত হইয়াছেন। বুদ্ধ সংস্কারধর্মসমূহে চক্ষুষ্মান (সর্বজ্ঞ)।”

১৬২. হেতবত যক্ষ বলিলেন, “তিনি বিদ্যাচরণসম্পন্ন কি? তিনি কি শুদ্ধাচরণকারী? তাঁহার আসবসমূহ ক্ষয় হইয়াছে কি? তাঁহার কি পুনর্ভব বা পুনর্জন্ম নাই?”

১৬৩. সাতাগির যক্ষ বলিলেন, “নিশ্চয়ই তিনি বিদ্যাচরণসম্পন্ন, শুদ্ধাচরণকারী। তাঁহার সকল আসব ক্ষীণ হইয়াছে এবং পুনর্ভব বা পুনর্জন্ম তাঁহার নাই।”

১৬৪. মুনি করণীয় কর্ম সম্পাদন করিয়া চিত্তের পূর্ণতা সাধন করিয়াছেন এবং তিনি বিদ্যাচরণসম্পন্ন; তাই তাঁহার ধর্মকেই আমি প্রশংসা করি।

১৬৫. মুনি করণীয় কর্ম সম্পাদন করিয়া চিত্তের পূর্ণতা সাধন করিয়াছেন এবং তিনি বিদ্যাচরণসম্পন্ন। তাই আমি তাঁহার ধর্মকে অনুমোদন করি।

১৬৬. মুনি করণীয় কর্ম সম্পাদন করিয়া চিত্তের পূর্ণতা সাধন করিয়াছেন। চল, সেই বিদ্যাচরণসম্পন্ন গৌতমকে আমরা দেখিব।

১৬৭. হরিণের ন্যায় অঙ্গপ্রত্যঙ্গ, (প্রজ্ঞা দ্বারা ক্লেশ ধ্বংসকারী) কৃশ, বীর, অল্পাহারী, অলোলুপ, বনে ধ্যানরত মুনি সেই গৌতমকে এসো আমরা দর্শন করিব।

১৬৮. ভোগপরিত্যাগী সিংহের ন্যায় কামভোগে অনাসক্ত, একচর নাগ বা বুদ্ধের কাছে উপস্থিত হইয়া আমরা জিজ্ঞাসা করিব-মারবন্ধন হইতে কীভাবে মুক্ত হওয়া যায়?

১৬৯. ধর্মদেশক, কথনকারী, সকল ধর্মে পারদর্শী, শত্রুভয়াতীত সেই গৌতম বুদ্ধকে আমরা জিজ্ঞাসা করিব।

১৭০. হেমবত যক্ষ বলিলেন, কীভাবে জগতের উৎপত্তি হইল? কাহার সহিত উহার ঘনিষ্ট সম্বন্ধ? উহা কীসের প্রতি আসক্ত হয় এবং কীসের কারণে দুঃখপ্রাপ্ত হয়?

১৭১. ভগবান হেমবতকে বলিলেন, “হে হেমবত, ছয়টি আয়তনের সাহায্যে জগতের উৎপত্তি; উহার সহিত ছয়টি আয়তনের ঘনিষ্ট সম্বন্ধ রহিয়াছে। এই ছয় প্রকার উপাদানের প্রতি আসক্ত হয় এবং ছয় প্রকার আয়তনের দ্বারা উহা দুঃখপ্রাপ্ত হয়।

১৭২. “জগতের কষ্টদায়ক সেই উপাদান কী? কীভাবে দুঃখ হইতে মুক্তিলাভ করা যায়-তাহা জিজ্ঞাসা করিতেছি, প্রকাশ করুন।

১৭৩. জগতে কামগুণ পাঁচ প্রকার। উহাদের সহিত মন ষষ্ট গুণরূপে প্রবিষ্ট হয়। মানুষ ওই গুণসমূহে বীতরাগ হইয়া দুঃখ হইতে মুক্তি লাভ করিয়া থাকেন।

১৭৪. এই জগতের মুক্তি প্রদানকারী উপায় তোমাদের কাছে যথাযথভাবে প্রকাশিত হইয়াছে। ‘এইভাবেই দুঃখ হইতে মুক্তিলাভ করা যায়’ বলিয়া আমি তোমাদের কাছে ব্যক্ত করিতেছি।

১৭৫. “এই জগতে কে ওঘ (তৃষ্ণাস্রোত) ঊত্তীর্ণ হন? কে অর্ণব (তৃষ্ণা-সাগর) পারগত হন? অপ্রতিষ্ঠিত ও অবলম্বনহীন হইয়া কে তৃষ্ণা সাগরের গভীরে ডুবে যায় না?”

১৭৬. যিনি সর্বদা শীলসম্পন্ন, প্রজ্ঞাবান, সুসমাহিত, আধ্যাত্মিক চিন্তাকারী, স্মৃতিমান তিনি দুরতিক্রম্য তৃষ্ণাস্রোত অতিক্রম করেন।

১৭৭. যিনি কামসংজ্ঞা হইতে বিরত; সকল সংযোজন (বন্ধন) ছেদন করেছেন; এবং ভবাসক্তি মুক্ত; তিনি তৃষ্ণাসাগরের গভীরে ডুবে যান না।

১৭৮. তোমরা গম্ভীর, প্রজ্ঞাবান, অর্থ দর্শনে নিপুণ, কামজগতে পুনর্জন্মের আসক্তিরহিত; সর্বত্র বিমুক্ত, (অষ্ট সমাপত্তিতে নিযুক্ত হয়ে) দিব্যপথে বিচরণকারী সেই মহাজ্ঞানীকে দর্শন কর।

১৭৯. অনুপম নামের অধিকারী, অর্থদর্শনে নিপুণ, প্রজ্ঞাদাতা, কামলোকে অনাসক্ত, সর্বজ্ঞ, সুমেধ, আর্যপথে বিচরণকারী সেই মহাজ্ঞানীকে দর্শন কর।

১৮০. আজ আমাদের শুভদর্শন লাভ হইল; আমাদের আজ সুপ্রভাত ও শুভ প্রাতোত্থান হইল; কারণ, তৃষ্ণাস্রোত অতিক্রমকারী, আসবমুক্ত সম্যকসম্বুদ্ধকে আমরা দেখিতে পাইলাম।

১৮১. ঋদ্ধিশক্তিসম্পন্ন, বিখ্যাত এই দশ হাজার যক্ষ সবাই আপনার শরণাশ্রয় গ্রহণ করিল, আপনি আমাদের অনুত্তর শাস্তা।

১৮২. “সম্বুদ্ধ এবং ধর্মের উত্তম আচার-নীতিকে সম্মান-সৎকার করিতে করিতে আমরা গ্রাম হইতে গ্রামান্তরে এবং পর্বত হইতে পর্বতান্তরে বিচরণ করিব।”

হেমবত সূত্র সমাপ্ত।


 

১০. আলবক সূত্র
আমি এইরূপ শুনিয়াছি। একসময় ভগবান আলবী নামক স্থানে আলবক যক্ষের বাসস্থানে অবস্থান করিতেছিলেন। অতঃপর সেই সময় আলবক যক্ষ ভগবানের নিকট উপস্থিত হইলেন। উপস্থিত হইয়া ভগবানকে এইরূপ বলিলেন,

‘শ্রমণ, বাহিরে এস!’

‘সাধু’ আবুস, বলিয়া ভগবান বাহিরে আসিলেন।

‘শ্রমণ, প্রবেশ কর!’

‘সাধু, আবুস’ বলিয়া ভগবান প্রবেশ করিলেন।

দ্বিতীয়বার আলবক যক্ষ ভগবানকে এইরূপ বলিলেন :

‘শ্রমণ, বাহিরে এস!’

‘সাধু’ আবুস, বলিয়া ভগবান বাহিরে আসিলেন।

‘শ্রমণ, প্রবেশ কর!’

‘সাধু, আবুস’ বলিয়া ভগবান প্রবেশ করিলেন।

তৃতীয়বার আলবক যক্ষ ভগবানকে এইরূপ বলিলেন :

‘শ্রমণ, বাহিরে এস!’

‘সাধু’ আবুস, বলিয়া ভগবান বাহিরে আসিলেন।

‘শ্রমণ, প্রবেশ কর!’

‘সাধু, আবুস’ বলিয়া ভগবান প্রবেশ করিলেন।

চতুর্থবারও আলবক যক্ষ ভগবানকে এইরূপ বলিলেন :

‘শ্রমণ বাহিরে এস!’

‘আবুস, আমি আর বাহির হইব না, তোমার যাহা ইচ্ছা তাহা করিতে পার।’

‘হে শ্রমণ, আমি তোমাকে প্রশ্ন জিজ্ঞাসা করিতে চাই, যদি প্রশ্নের উত্তর দিতে অক্ষম হও, তাহা হইলে তোমার চিত্তকে উন্মত্ত করিব, কিম্বা তোমার বক্ষঃস্থল ছিঁড়িয়া ফেলিব অথবা দুই পায়ে ধরিয়া তোমাকে গঙ্গার পরপারে নিক্ষেপ করিব।’

‘হে আবুসো, দেব-নরলোকে, মার ও ব্রহ্মলোকে, বর্তমান শ্রমণ-ব্রাহ্মণকুলে, দেবতা আর মানবগণের মধ্যে এমন কাহাকেও দেখিতেছি না, যে আমার চিত্তকে উন্মত্ত করিতে পারে, বক্ষাস্থি ছিঁড়িয়া ফেলিতে পারে, কিম্বা দুই পায়ে ধরিয়া আমাকে গঙ্গার অপরতীরে নিক্ষেপ করিতে পারে। তবুও আবুস, তোমার যাহা ইচ্ছা তাহা জিজ্ঞাসা কর।’

অতঃপর, আলবক যক্ষ ভগবানকে গাথায় বলিলেন :

১৮৩. এই জগতে পুরুষের শ্রেষ্ঠ বিত্ত (ধন) কী? কোন জিনিস সুন্দররূপে সংগ্রহ করিলে সুখজনক হয়? তৃপ্তিদায়ক রসের মধ্যে উৎকৃষ্টতর রস কী? কীভাবে জীবনযাপন করিলে তাকে শ্রেষ্ঠ জীবন বলা হয়?

১৮৪. এই জগতে পুরুষের শ্রেষ্ঠ বিত্ত হইল ‘শ্রদ্ধা’; ধর্ম সুন্দরভাবে আচরণ করিলে সুখদায়ক হয়। তৃপ্তিদায়ক রসের মধ্যে উৎকৃষ্টতর রস হইল ‘সত্য’; প্রজ্ঞাময় জীবনযাপন করিলে, সেই জীবনই শ্রেষ্ঠ জীবন বলা হয়।

১৮৫. কীভাবে ওঘ (তৃষ্ণাস্রোত) অতিক্রম করিতে হয়? কীভাবে অর্ণব (সংসার সমুদ্র) উত্তীর্ণ হইতে হয়? দুঃখকে কীভাবে জয় করিতে হয়? কীভাবে পরিশুদ্ধতা লাভ করিতে পারা যায়?

১৮৬. ‘শ্রদ্ধা দ্বারা ওঘ (তৃষ্ণাস্রোত) অতিক্রম করিতে হয়; অপ্রমাদ দ্বারা অর্ণব (সংসারসমুদ্র) উত্তীর্ণ হইতে হয়; দুঃখকে বীর্যের দ্বারা জয় করিতে হয়; প্রজ্ঞার মাধ্যমে পরিশুদ্ধতা লাভ করিতে পারা যায়।

১৮৭. কীভাবে প্রজ্ঞা লাভ করা যায়? কীভাবে ধন সংগৃহীত হয়? কীভাবে কীর্তি প্রাপ্ত হওয়া যায়? কীরূপে মিত্রগণের সাহচর্য লাভ করা যায়? কীরূপ কর্ম সম্পাদন করিলে ইহলোক হইতে পরলোকে গমন করিয়া অনুশোচনা করিতে হয় না?

১৮৮. নির্বাণধর্ম লাভ করিবার জন্য অর্হত্ত্বের প্রতি শ্রদ্ধাসম্পন্ন, অপ্রমত্ত, বিচক্ষণ ও ধর্মশ্রবণে ইচ্ছুক হইলে প্রজ্ঞালাভ করা যায়।

১৮৯. (লৌকিক ও লোকোত্তর ধন অধিগতের) উপায়কুশলী, অধ্যাবসায়ী, উৎসাহশীল ব্যক্তি ধন লাভ করেন; সত্যের দ্বারা যশ-কীর্তি প্রাপ্ত হওয়া যায়। দানশীলতার দ্বারা মিত্রগণের সাহচর্য লাভ করা যায়।

১৯০. সত্য, ধর্ম, অধ্যবসায় ও ত্যাগ, এই চারি প্রকার ধর্ম (স্বভাব) যিনি শ্রদ্ধার সাথে ধারণ করে গৃহবাস করেন, তাঁহাকে ইহলোকে এবং পরলোকে অনুশোচনা করিতে হয় না।

১৯১. অপর সকল পৃথগ্‌জন শ্রমণ আর ব্রাহ্মণকেও জিজ্ঞাসা করিয়া দেখ, এই সংসারে সত্য, সংযম, ত্যাগ ও ক্ষান্তি হইতে শ্রেষ্ঠতর ধর্ম আর অন্য কিছু আছে কি না।

১৯২. সকল পৃথগ্‌জন শ্রমণ ও ব্রাহ্মণগণকে আমি কী কারণে আর জিজ্ঞাসা করিব? অনাগত জীবনে যাহা মঙ্গলজনক তাহা আমি আজ জানিতে পারিলাম।

১৯৩. আমার অর্থহিতের জন্যই বুদ্ধ আলবীতে আগমন করিয়া অবস্থান করিতেছেন; যথায় দান করিলে মহাফল লাভ করা যায়-তাহা আজ আমি জানিতে পারিলাম।

১৯৪. সম্বুদ্ধ ও ধর্মের উত্তম আচার-নীতিকে সম্মান-সৎকার করিতে করিতে আমি গ্রাম হইতে গ্রামে এবং নগর হইতে নগরে বিচরণ করিব।

এইরূপ উক্ত হইলে, আলবক যক্ষ ভগবানকে বলিলেন, হে গৌতম, “খুবই উত্তম, গৌতম, খুবই উত্তম! যেমন, হে গৌতম, নিম্নমুখী পাত্রকে ঊর্ধ্বমুখী করা হয়; আচ্ছাদিত বস্তুকে উন্মুক্ত করা হয়, পথভ্রষ্টকে পথ দেখানো হয়, চক্ষুষ্মান রূপ দেখিবার নিমিত্ত অন্ধকারে তৈল প্রদীপ ধারণ করা হয়। তেমনি শ্রদ্ধেয় গৌতমকর্তৃক অনেক প্রকারে ধর্ম প্রকাশিত হইয়াছে। আমি মাননীয় গৌতমের শরণ গ্রহণ করিতেছি। তাঁহার ধর্মের শরণ গ্রহণ করিতেছি এবং ভিক্ষুসংঘের শরণ গ্রহণ করিতেছি; আজ হইতে জীবনের শেষকাল পর্যন্ত আমাকে আপনার উপাসক হিসাবে অবধারণ করুন।

আলবক সূত্র সমাপ্ত।


 

১১. বিজয় সূত্র
১৯৫. গমনের সময়, উপবেশনের সময়, স্থিতির সময় অথবা শয়নের সময় কায়ের অঙ্গপ্রত্যঙ্গকে যে সংকোচন ও প্রসারণ করা হয়; ইহাই দেহের সঞ্চালন।

১৯৬. অস্থি ও স্নায়ু সংযুক্ত, চামড়া ও মাংসের প্রলেপন চর্মের দ্বারা আচ্ছাদিত বলিয়া এই দেহের প্রকৃত স্বভাব যথাযথভাবে দেখা যায় না।

১৯৭. এই শরীরের ভিতরে অন্ত্র, উদর, যকৃৎ, মূত্রাশয়, হৃদয়, ফুস্‌ফুস্‌, বক্ক ও প্লীহা আছে।

১৯৮. এবং সিখনি, লালা, স্বেদ, মেদ, লোহিত, লসিকা, শ্লেষ্মা ও চর্বি আছে।

১৯৯. অতঃপর তাহার নয়টি স্রোতপথে সর্বদা অশুচি স্রাবিত হচ্ছে। যথা-চক্ষু হইতে চক্ষুমল, কর্ণ হইতে কর্ণমল,

২০০. নাসিকা হইতে সিখ্‌নি, মুখ হইতে বমি, পিত্ত ও শ্লেষ্মার নিঃসরণ হয় এবং সমস্ত শরীর হইতে স্বেদ জল নিঃসারিত হয় ।

২০১. অতঃপর অবিদ্যায় আচ্ছন্ন মূর্খ ব্যক্তি তাহার মস্তিষ্ককোটকে পরিপূর্ণ মগজকে শুভ বলিয়া মনে করে।

২০২. মরিয়া গেলে উহা যখন স্ফীত ও নীলাভ রং ধারণ করে, তখন শ্মশানে পরিত্যাগ করা হয়, এভাবে জ্ঞাতিগণ উহাকে উপেক্ষা করিয়া থাকেন।

২০৩. তখন কুকুর, শৃগাল, নেকড়ে বাঘ, কৃমি, কাক, শকুন ইত্যাদি অন্যান্য প্রাণীরা এই দেহকে ভক্ষণ করিয়া থাকে।

২০৪. এই জগতে জ্ঞানবান ভিক্ষু বুদ্ধের উপদেশ শুনিয়া আপন দেহ সম্বন্ধে বিশেষভাবে পরিজ্ঞাত হইয়া উহার যথার্থ-রূপ দর্শন করেন।

২০৫. এই দেহ যেইরূপ ওই দেহও সেইরূপ। ওই দেহ যেইরূপ, এই দেহও সেইরূপ; এভাবে আধ্যাত্মিক এবং বাহ্যিকভাবে উভয় কায়ের প্রতি ছন্দরাগ পরিত্যাগ করেন ।

২০৬. এই জগতে ছন্দরাগহীন সেই জ্ঞানবান ভিক্ষু অচ্যুত নির্বাণের অমৃত-শান্তি অচ্যুতপদ লাভ করেন।

২০৭. আশ্চর্য! এই যে, দুইখানি পাযুক্ত, এই অশুচি, দুর্গন্ধময়; নানা ময়লাপরিপূর্ণ, বিবিধ জায়গা হইতে অশুচি বাহির-কারক দেহকে অতি যত্নে পালন করিতে হয়।

২০৮. যেই ব্যক্তি এইরূপ কায়বিশিষ্ট হইয়াও নিজকে অতি উন্নত কিছু বলিয়া অহংকার করে এবং পরকে অবজ্ঞাসূচক হেয় মনে করে; তাহাকে চক্ষুহীন অন্ধ ছাড়া, আর কী বলা যাইতে পারে?

বিজয় সূত্র সমাপ্ত।


 

১২. মুনি সূত্র
২০৯. ভালোবাসা হইতে ভয় উৎপন্ন হয়, গৃহবাস হইতে রজ (অপবিত্রতা) উৎপন্ন হয়; গৃহহীন এবং আসক্তিহীন জীবন দর্শনই মুনির পরিচয়।

২১০. যিনি জন্মকে উচ্ছেদ করার পর, পুনর্বার আর জন্মবীজ রোপণ করেন না এবং পুনর্জন্মের ইচ্ছা পোষণ করেন না; (লোকের হিতচর্যায়) বিচরণরত মুনিদের মধ্যে তাহাকে প্রকৃত মুনি বলা হয়। সেই মহর্ষি নির্বাণের দর্শন লাভ করিয়া থাকেন।

২১১. বস্তুসমূহের যথার্থ ক্ষয়ধর্মীতা দর্শন করিয়া, তৃষ্ণারূপ কামনা ও জন্মবীজের ধ্বংসসাধনপূর্বক উহাতে যিনি অনুরক্ত হন না; সৃষ্টি ও ক্ষয়ের শেষ সীমা দর্শনকারী মুনি বিতর্ক পরিহার করিয়া উপশান্ত হইয়া থাকেন।

২১২. যিনি সকল আবাস (স্থান) বিদিত হইয়া উহাতে নির্লিপ্ত হইয়াছেন; সেই বীততৃষ্ণ, অলুব্ধ মুনি সকল প্রকার তৃষ্ণা পরিত্যাগ করিয়া পরপারে উপস্থিত হইয়াছেন।

২১৩. সর্বাধিকারী, সর্বজ্ঞ, সুমেধ, সকলধর্মে অনুপলিপ্ত (নিষ্কলঙ্ক), সর্বত্যাগী। তৃষ্ণাক্ষয়ে বিমুক্ত সেই ব্যক্তিকে ধীর বা পণ্ডিতগণ ‘মুনি’ নামে আখ্যায়িত করেন।

২১৪. প্রজ্ঞাবলসংযুক্ত, শীলাচারসম্পন্ন, সমাহিত চিত্ত, ধ্যানরত, স্মৃতিমান, সংশয় প্রমুক্ত, অখিল (আসবমুক্ত) অনাসব ব্যক্তিকে ধীরগণ ‘মুনি’ বলিয়া প্রকাশ করেন।

২১৫. যিনি অপ্রমত্তভাবে একাই ভ্রমণ করেন, নিন্দা ও প্রশংসায় সমানভাবে স্থির থাকেন, সিংহের ন্যায় কোনো শব্দেও যিনি ভীত হন না, বাতাসের ন্যায় জালমুক্ত, পদ্মের ন্যায় জল দ্বারা অলিপ্ত, যিনি অন্যজনের অধিনায়ক এবং কাহারও দ্বারা যিনি চালিত হন না, তাঁহাকে ধীরগণ ‘মুনি’ বলিয়া থাকেন।

২১৬. যিনি স্নানতীর্থের স্তম্ভের ন্যায়, যিনি যথার্থবাদী নামে প্রসিদ্ধ, সেই বীতরাগ, সুসমাহিত ইন্দ্রিয় ব্যক্তিকে ধীরগণ ‘মুনি’ বলিয়া থাকেন।

২১৭. যিনি আত্মসংযমী হইয়া এসবের ন্যায় ঋজু, ন্যায়-অন্যায় চিন্তা করিয়া যিনি পাপবাসনা হইতে বিরত, তিনি ধীরগণ কর্তৃক ‘মুনি’ বলিয়া কথিত হন।

২১৮. যিনি সংযতাত্মা, পাপকার্য করেন না, সেই আত্মজয়ী নবীন বা মধ্যবয়স্ক মুনি, নিজেই অক্রোধী হইয়া অপরকেও যিনি ক্রোধাবিষ্ট করেন না, ধীর ব্যক্তিরা তাঁহাকে ‘মুনি’ আখ্যা দিয়া থাকেন।

২১৯. পরদত্তোপজীবী হইয়া যিনি পিণ্ডের উপরাংশ, মধ্যমাংশ বা শেষাংশ গ্রহণ করেন এবং দাতার স্তুতি অথবা নিন্দায় বিরত থাকেন, ধীরগণ তাঁহাকে ‘মুনি’ আখ্যা দিয়া থাকেন।

২২০. যে মুনি মৈথুন সেবন হইতে বিরত হইয়া বিচরণ করেন, যৌবনে যিনি সকল প্রকার শৃঙ্খলাবদ্ধ হইতে মুক্ত, মদপ্রমাদ হইতে বিরত ও বিমুক্ত, ধীরগণ তাঁহাকে ‘মুনি’ নামে অভিহিত করেন।

২২১. লোকজ্ঞ, পরমার্থ দর্শনকারী, তৃষ্ণাস্রোত ও সমুদ্র অতিক্রমকারী, ছিন্নগ্রন্থি, স্বাধীন ও অনাসব, সেই ব্যক্তিকে জ্ঞানীগণ ‘মুনি’ বলিয়া থাকেন।

২২২. অসমানভাবে জীবিকা নির্বাহকারী দুইজন মানুষ, নানান স্বভাববিশিষ্ট একজন স্ত্রী পোষণকারী গৃহী এবং অপরজন স্বার্থহীন ব্যক্তি; অপরের প্রাণবধকারী গৃহী অসংযত হয়; কিন্তু সংযত মুনি নিত্য অপরের প্রাণ রক্ষায় নিযুক্ত থাকেন।

২২৩. নীলগ্রীব শিখীপক্ষী যেমন হাঁসের সহিত তুলনীয় হয় না, তেমনি এইরূপ গৃহীলোকও কিছুতেই নির্জন বনে ধ্যানরত মুনি বা ভিক্ষুর সমশ্রেণিভুক্ত হয় না।

মুনি সূত্র সমাপ্ত।

উরগ বর্গ প্রথম সমাপ্ত॥


 

২. ক্ষুদ্র বর্গ
১. রতন সূত্র
ভগবান বুদ্ধ প্রণিধান হইতে (অর্থাৎ আমাদের বুদ্ধাঙ্কুর অমরাবতী নগরে সুমেধ তাপসকালে বুদ্ধ হইবার জন্য দীপঙ্কর বুদ্ধের পদতলে যে বর প্রার্থনা করিয়াছিলেন, সেই সময় হইতে) তথাগতের দশপারমিতা (দশ প্রকার বোধিজ্ঞান লাভের উপায় কর্মের পূর্ণতা) দশ উপপারমিতা, দশ প্রকার পরমার্থ পারমিতা (যথা : পুত্র, স্ত্রী ও জীবন দান ইত্যাদি) এই দান পারমী, দান উপপারমী ও দান পরমার্থ পারমী দ্বারা গুণ করিলে ত্রিশ প্রকার পারমিতা। অঙ্গপ্রত্যঙ্গ, জীবন, ধন রাজ্য ও স্ত্রী-পুত্র এই পঞ্চ মহাদান, লোকার্থচর্যা (জগতের হিতাচরণ), জ্ঞাত্যর্থচর্যা (জ্ঞাতিদের হিতাচরণ), বুদ্ধার্থচর্যা (বুদ্ধ হওয়ার জন্য সদাচরণ), এই তিন প্রকার চর্যা, শেষ জন্মে মাতৃগর্ভে প্রবেশ, জন্ম, অভিনিষ্ক্রমণ (সংসার ত্যাগ), প্রধানচর্যা (তপশ্চরণ), বোধিপালঙ্কে মারবিজয়, সর্বজ্ঞতা জ্ঞান লাভ, ধর্মচক্র প্রবর্তন ও নব লোকোত্তর (স্রোতাপত্তি প্রভৃতি চারিমার্গ ও চারিফল এবং নির্বাণসহ নয় প্রকার) ধর্মসহ এই সকল বুদ্ধগুণাবলী মনে করিয়া স্মৃতিসহকারে বৈশালী নগরের প্রাচীরত্রয়ের মধ্যে রাত্রির ত্রিযামকালে আনন্দ স্থবিরের ন্যায় করুণার্দ্র চিত্তে পরিত্রাণ পাঠ আরম্ভ হইতেছে।

শত-সহস্র-লক্ষ-কোটি চক্রবালবাসী দেবতাগণ যেই পরিত্রাণের আজ্ঞা, আদেশ প্রতিগ্রহণপূর্বক পালন করেন এবং যেই পরিত্রাণের প্রভাবে বৈশালী নগরে দুর্ভিক্ষ, রোগ ও অমনুষ্য, এই তিন প্রকার ভয় শীঘ্রই দূরীভূত হইয়াছিল, সেই পরিত্রাণ পাঠ করিতেছি।

২২৪. ভূমিবাসী বা আকাশবাসী (স্বর্গবাসী) যেই সকল প্রাণীগণ এখানে সমাগত হইয়াছ, তোমরা সকলেই আনন্দিত হও। অতঃপর আমার কথা উত্তমরূপে শ্রবণ কর।

২২৫. যেহেতু সদ্ধর্ম শ্রবণ অতিশয় দুর্লভ। তাই তোমরা সকলে মনোযোগ দিয়া শ্রবণ কর। মানুষেরা দিনরাত তোমাদিগকে পুণ্যফল প্রদান করিতেছে। তোমরাও তাহাদের প্রতি মৈত্রীপরায়ণ হইয়া অপ্রমত্তভাবে তাহাদিগকে রক্ষা কর।

২২৬. ইহলোকে (মনুষ্যলোক) বা নাগসুপর্ণাদি ভবনে যেই সমস্ত মূল্যবান রত্নাদি যা কিছু বিত্ত বা সম্পত্তি আছে, অথবা স্বর্গে যা কিছু পরম রত্ন রহিয়াছে, তাহাদের কোনটিই তথাগত বুদ্ধের সমান সমতুল্য নহে। এই সকল রত্ন হইতে বুদ্ধ রত্নই শ্রেষ্ঠ। এই সত্যবাক্য দ্বারা জগতের শুভ হোক।

২২৭. আর্য-মার্গ-সমাধি দ্বারা সমাহিত চিত্ত শাক্যমুনি বুদ্ধ লোভ, দ্বেষ, মোহ ক্ষয় করিয়া বিরাগ ও অনুপম নির্বাণামৃত পান করিয়াছেন বা সর্বজ্ঞতা জ্ঞান দ্বারা উপলদ্ধি করিয়াছেন, বুদ্ধের এই অধিগত ধর্মের তুল্য অন্য কোনো ধর্ম নাই। এই ধর্মরত্নই শ্রেষ্ঠ রত্ন। এই সত্যবাক্যের দ্বারা শুভ হোক।

২২৮. বুদ্ধশ্রেষ্ঠ যে শুচি সমাধির প্রশংসা করিয়াছেন, যাহার ফল দূরে নহে, তাহার সমান অন্য কোনো সমাধি বিদ্যমান নাই। এই ধর্মরত্নই শ্রেষ্ঠ রত্ন। এই সত্যবাক্যের দ্বারা শুভ হোক।

২২৯. যে অষ্টবিধ আর্যপুদ্গলকে বুদ্ধাদি সৎপুরুষেরা প্রশংসা করিয়াছেন, তাঁহারা মার্গস্থ ও ফলস্থ ভেদে চারিযুগল; সুগতের সেই শ্রাবকগণ দক্ষিণার যোগ্য পাত্র। সেই পুণ্যক্ষেত্রে দান দিলে মহাফল লাভ হয়। সংঘরত্নই শ্রেষ্ঠ রত্ন; এই সত্যবাক্যের দ্বারা শুভ হোক।

২৩০. যাঁহারা গৌতম বুদ্ধের শাসনে স্থিরচিত্তে অবস্থিত, সেই নিষ্কাম পুরুষগণ অমৃত জলে অবগাহন করিয়া বিনামূল্যে লব্ধ নির্বাণ শান্তি ভোগ করিতেছেন। সংঘরত্নই শ্রেষ্ঠ রত্ন; এই সত্যবাক্যের দ্বারা শুভ হোক।

২৩১. ভূমিতে দৃঢ়ভাবে প্রোথিত ইন্দ্রখীল (স্তম্ভ) যেমন চারিদিকের প্রবল বাতাসেও কম্পিত হয় না, তেমন যিনি চারি আর্যসত্য যথার্থভাবে দর্শন করিয়াছেন, সেই সৎপুরুষকে ইন্দ্রখীলের ন্যায় বলিতেছি। এই সংঘরত্নই শ্রেষ্ঠ রত্ন; এই সত্যবাক্যের দ্বারা শুভ হোক।

২৩২. গভীর প্রজ্ঞাবান ভগবান বুদ্ধ কর্তৃক উত্তমরূপে প্রকাশিত চারি আর্যসত্য যাঁহারা সম্যকরূপে বুঝিতে পারিয়াছেন, তাঁহারা প্রমাদ বহুল হইলেও আটবারের অধিক সংসারে জন্ম গ্রহণ করেন না। এই সংঘরত্নই শ্রেষ্ঠ রত্ন। এই সত্যবাক্যের দ্বারা তোমাদের শুভ হোক।

২৩৩. দর্শন-সম্পদ (স্রোতাপত্তিফল) লাভের সঙ্গে সঙ্গেই যাঁহাদের সৎকায়দৃষ্টি, শীলব্রত-পরামর্শ ও সংশয়—এই তিনটি ভ্রান্তধারণা দূরীভূত হইয়া থাকে; তাঁহারা চারি অপায় হইতে মুক্ত এবং ছয় প্রকার মহাপাপ কর্ম সম্পাদন করেন না। সংঘরত্নের ইহাই শ্রেষ্ঠত্ব। এই সত্যবাক্যের প্রভাবে তোমাদের মঙ্গল হোক।

২৩৪. স্রোতাপন্নাদি আর্যগণ কায়-বাক্য-মনের দ্বারা পাপকার্য করেন না। অগত্যা পাপ করিলেও তাহা গোপন রাখিতে পারেন না। কারণ সম্যক দৃষ্টিসম্পন্ন ব্যক্তির পক্ষে তাহা গোপন করা অসম্ভব বলিয়া উক্ত হইয়াছে। সংঘরত্নের ইহাই শ্রেষ্ঠত্ব; এই সত্যবাক্যের প্রভাবে জগতের শুভ মঙ্গল হউক।

২৩৫. গ্রীষ্মকালের প্রথম মাসে (চৈত্রমাসে) বনের বৃক্ষলতাদিতে বনজ পুষ্পরাজি প্রস্ফুটিত হইলে যেমন বনভূমি অতিশয় শোভা ধারণ করে, তেমন (শীল, সমাধি ও প্রজ্ঞাপুষ্পের দ্বারা সুশোভিত) নির্বাণদায়ী শ্রেষ্ঠ ধর্মরত্ন ভগবান বুদ্ধ জীবজগতের কল্যাণের জন্য প্রচার করিয়াছেন। বুদ্ধরত্নের ইহাই শ্রেষ্ঠত্ব। এই সত্যবাক্যে জগতের শুভ মঙ্গল হউক।

২৩৬. বর (শ্রেষ্ঠ), বরজ্ঞ (নির্বাণজ্ঞ), বরদ (বিমুক্তি শান্তি দাতা), বরাহর বা সন্মার্গ নির্দেশকারী ভগবান বুদ্ধ অনুত্তর নৈর্বানিক ধর্ম প্রচার করিয়াছেন। বুদ্ধ-রত্নের ইহাই শ্রেষ্ঠত্ব। এই সত্যবাক্যে জগতের শুভ মঙ্গল হউক।

২৩৭. মার্গজ্ঞান দ্বারা ক্ষীণাস্রবগণের পুরাতন কর্ম (রাগ, হিংসা, অজ্ঞানতা) ক্ষীণ ও নূতন কর্ম উৎপত্তির হেতু বিদ্যমান থাকে না; ভবিষ্যৎ জন্ম গ্রহণের জন্যও তাঁহাদের আসক্তি থাকে না। সেই কর্মবীজ ক্ষয় প্রাপ্ত, অবৃদ্ধি-কর্মপরায়ণ ধীরগণ নির্বাপিত প্রদীপের ন্যায় নির্বাণ লাভ করিয়া থাকেন। সংঘরত্নের ইহাই শ্রেষ্ঠত্ব। এই সত্যবাক্যে জগতের শুভ মঙ্গল হউক।

২৩৮. তারপর দেবরাজ ইন্দ্র বলিলেন, ভূমিবাসী বা আকাশবাসী যেই সকল প্রাণী সমবেত হইয়াছ; এস, সকলে একত্রিতভাবে দেব-মানব পূজিত তথাগত বুদ্ধকে নমস্কার করি। এই নমস্কার কর্মের প্রভাবে সকলের শুভ মঙ্গল হউক।

২৩৯. ভূমিবাসী বা আকাশবাসী যেই সকল প্রাণী সমবেত হইয়াছ, এস, সকলে একত্রিতভাবে দেব-মানব পূজিত তথাগতের ধর্মকে নমস্কার করি। এই নমস্কার কর্মের প্রভাবে সকলের শুভ মঙ্গল হউক।

২৪০. ভূমিবাসী বা আকাশবাসী যেই সকল প্রাণী সমবেত হইয়াছ, সকলে একত্রিতভাবে দেব-মানব পূজিত তথাগতের শ্রাবক সংঘকে নমস্কার করি। এই নমস্কার কর্মের প্রভাবে সকলের শুভ মঙ্গল হউক।

রতন সূত্র সমাপ্ত।


 

২. আমগন্ধ সূত্র
২৪১. ধর্মত লব্ধ সামক, চিঙ্গুলক, চিনকাদি পত্রফল, মূলফল এবং গবিফলাদি নানা প্রকার ফলভোজী ব্যক্তি মিথ্যাকামাচার সম্পর্কিত কথা বলিবে না।

২৪২. “হে কাশ্যপ, যে পরদত্ত সুকৃত, সুসমাপ্ত, উত্তম শালী, তণ্ডুল হইতে প্রস্তুত অন্ন আহারও পরিভোগ করে, সে আমগন্ধ ভোজী।”

২৪৩. তুমি ইচ্ছা করেই নিজেকে ব্রহ্মবন্ধু বলো। এবং আমগন্ধ তোমার পরিভোগ্য নহে বলিয়া থাক। অথচ উত্তমরূপে পাক করা পাখীর মাংস তুমি শালী অন্নযোগে পরিভোগ কর। তাই হে কাশ্যপ, তোমাকে জিজ্ঞাসা করি যে, তোমার আমগন্ধ কী প্রকার?

২৪৪. প্রাণিহত্যা, বধ, ছেদন, বন্ধন, চুরি, মিথ্যাকথা, শঠতা, প্রবঞ্চনা, কুৎসিৎ অধ্যয়ন, পরদার সেবন, ইহাই আমগন্ধ; মাংস ভোজন (আমগন্ধ) নহে।

২৪৫. এই জগতে যাহারা কামভোগে অসংযত জন; রসাস্বাদে অত্যাসক্ত, অশুচিভাবাশ্রিত, নাস্তিকবাদী বা মিথ্যাদৃষ্টিক, বিষম অর্থাৎ কায়কর্মাদিতে দুষ্টভাব সমন্বিত এবং ভ্রান্ত পথানুসারী, তাহারাই আমগন্ধবাদী বা পঁচাগন্ধ শ্রেণিভুক্ত হয়। মাংসভোজীরা নহে।

২৪৬. যাহারা নিষ্ঠুর, কর্কশ, পীঠের মাংস খাদক (পেছনে নিন্দাকারী), মিত্রদ্রোহী, দয়াহীন, অতি অহংকারী; যাহারা অদানশীল, কাহাকেও কিছুই দান করে না তাহারাই আমগন্ধী; মাংসভোজীরা নহে।

২৪৭. ক্রোধী, উন্মত্ত, অহংকারী, অবাধ্য, প্রত্যুত্থান বা সম্মান প্রদর্শনে অনীহা, মায়াবী, ঈর্ষাকাতর, অনর্থক নিন্দাকারী, সম্প্রলাপ বা বাজে কথাভাষী, অভিমানী, আত্মপ্রশংসাকারী, অসতের সহিত সহবাসকারী, তাহারাই আমগন্ধী; মাংসভোজীরা নহে।

২৪৮. এই জগতে যাহারা পাপকার্যে লিপ্ত, ঋণ পরিশোধে বিমুখ, নিন্দাকারী, মিথ্যা জীবিকাধারী, প্রবঞ্চনাকারী, নরাধম এবং অমঙ্গল কার্যকারী, তাহারাই আমগন্ধী; মাংসভোজীরা নহে।

২৪৯. যাহারা প্রাণীদের প্রতি লোভবশত প্রাণসংহারকারী, বিরুদ্ধচারী, নিত্য অমঙ্গলাচরণে নিরত থাকে এবং মৃত্যুর পর অন্ধকারপূর্ণ স্থানে গমনপূর্বক অধোশির হইয়া নরকে পতিত হইয়া থাকে, তাহারাই আমগন্ধী; মাংসভোজীরা নহে।

২৫০. উক্ত প্রাণীদের মধ্যে যাহারা লোভাধীন, বিরুদ্ধাচারী, হিংসাপরায়ণ, নিত্য অমঙ্গলাচরণে সংযুক্তমন, মরণের পর যাহারা অন্ধকারপূর্ণ স্থানে গমনপূর্বক অধোশির হইয়া নরকে পতিত হয়, তাহারাই আমগন্ধী; মাংসভোজীরা নহে।

২৫১. মাছ, মাংস হইতে বিরতি, নগ্নতা, মুণ্ডন, জটাজালধারণ, মল, অমসৃণ চর্ম, যজ্ঞাগ্নির পূজা, বহু অমর কৃচ্ছ্রাদি, মন্ত্রাহুতি, যজ্ঞ, ঋতু উৎসব—এই সকল আচরণ করেও যে মানুষের সন্দেহ দূর হয় নাই, তাহাকে শুদ্ধ বলা যায় না।

২৫২. ধীর ব্যক্তি শ্রোত্রে গুপ্তদ্বার হইয়া, ইন্দ্রিয়সমূহ জয় করিয়া বিচরণ করেন। ধর্মে স্থিত, সরল, মৃদু, অনাসক্ত হইয়া সকল দুঃখ প্রহীণ করিয়া তিনি দৃষ্ট ও শ্রুত বিষয়ে লিপ্ত হন না।”

২৫৩. ভগবান পুনঃপুন এই বিষয়ে উপদেশ দান করিলে, মন্ত্রজ্ঞ ব্রাহ্মণ উহা বিদিত হইলেন। নিষ্কলঙ্ক, অনাসক্ত, দুর্বোধ্য মুনি বিভিন্ন গাথায় উহা প্রকাশ করিলেন।

২৫৪. ভগবান বুদ্ধের সুভাষিত, পবিত্র, সকল প্রকার দুঃখ ধ্বংসকারী ধর্মোপদেশ শুনিয়া মন্ত্রজ্ঞ ব্রাহ্মণ ভূলুণ্ঠিত হইয়া নতশিরে তথাগতের বন্দনা করিয়া, সে মুহূর্তেই প্রব্রজ্যা গ্রহণের ইচ্ছা প্রকাশ করিলেন।

আমগন্ধ সূত্র সমাপ্ত।


 

৩. হ্রী (লজ্জা) সূত্র
২৫৫. যেই ব্যক্তি লজ্জা-ঘৃণা পরিহার করিয়া ‘আমিই তোমার সখা’ এইরূপ প্রকাশ করেন; এবং ধৈর্যসহকারে কার্য সম্পাদনে বিমুখ হন; সেই ব্যক্তিকে এইরূপ জানিবে : “ইনি আমার প্রকৃত সখা বা কল্যাণকামী নহে।”

২৫৬. যিনি মিত্রদের প্রতি প্রিয়বচন ব্যবহার করিয়া গোপনে বিরুদ্ধাচরণ করেন, পণ্ডিতগণ তাহাকে অকর্মী (অমিত্র) কথাবিলাসী হিসেবে জানেন।

২৫৭. যিনি সর্বদা প্রমাদ বহুল, পরস্পর ভেদকারী এবং পরের দোষান্বেষণ করেন, তিনি প্রকৃত মিত্র নহেন। মায়ের বুকে স্থিত পুত্রের মতো নির্ভয়ে যাহার সঙ্গে বাস করা যায়, যাহার মিত্রতা অন্যদের দ্বারা পৃথক হয় না, তিনিই একমাত্র প্রকৃত মিত্র।

২৫৮. যে ব্যক্তি মানুষের সুখ-দুঃখের দায়িত্ব বহনে সক্ষম, আনন্দদায়ক, প্রশংসা ও শান্তিময় স্থান (সুগতিভূমি) এবং ফলানিশংস প্রাপ্তির জন্য উপদেশদাতা হইয়া থাকেন, তিনিই প্রকৃত বন্ধু।

২৫৯. প্রবিবেক ও উপশমের মধুরতা আস্বাদন করিয়া যিনি ধর্মের প্রীতিরস পানে মগ্ন (থাকেন) তিনি নির্ভয় এবং নিষ্পাপ হন।

হ্রী (লজ্জা) সূত্র সমাপ্ত।


 

৪. মঙ্গল সূত্র
বারো বৎসর যাবৎ দেব-মনুষ্যগণ যে মঙ্গলের বিষয় চিন্তা করিয়াও কিসে মঙ্গল হয় তাহা জানিতে পারেন নাই; সরুপাপ বিনাশক সেই আটত্রিশ প্রকার মঙ্গল দেবাতিদেব বুদ্ধকর্তৃক সকল লোকের হিত-সুখের জন্য দেশিত হইয়াছে। সেই মঙ্গলসমূহ আমরা আবৃত্তি করিতেছি।

আমি এইরূপ শুনিয়াছি। একসময় ভগবান বুদ্ধ শ্রাবস্তী নগরের সমীপে জেতবনোদ্যানে অনাথপিণ্ডিকের আরামে (বিহারে) অবস্থান করিতেছিলেন। অতঃপর অন্যতর দেবতা স্বীয় দিব্য দেহপ্রভায় সমস্ত জেতবন আলোকিত করিয়া রাত্রির শেষ যামে যেখানে ভগবান ছিলেন, সেখানে উপস্থিত হইলেন। উপস্থিত হইয়া ভগবানকে অভিবাদন করিয়া একপ্রান্তে দাঁড়াইয়া সেই দেবতা ভগবানকে গাথায় বলিলেন :

২৬০. প্রভু, বহু দেবতা ও মনুষ্য মঙ্গল বিষয়ে চিন্তা করিয়াছিলেন। কিন্তু কেহই তাহা অবগত হইতে পারেন নাই। অতএব, আপনি দেব-মানবের প্রতি অনুকম্পা করিয়া সেই উত্তম মঙ্গলসমূহ বলুন।

দেবতার প্রার্থনায় ভগবান বুদ্ধ বলিতে লাগিলেন :

২৬১. মূর্খ লোকের সেবা না করা, জ্ঞানীলোকের সেবা করা ও পূজনীয় ব্যক্তিগণের পূজা করা, এই তিন প্রকার কর্ম করাই উত্তম মঙ্গল।

২৬২. ধর্মত জীবন-যাপনের উপযোগী প্রতিরূপ দেশে বাস করা, পূর্বকৃত পুণ্যপ্রভাবে প্রভাবান্বিত থাকা ও নিজেকে সম্যক পথে পরিচালিত করা, ইহাই উত্তম মঙ্গল।

২৬৩. নানা শাস্ত্রে জ্ঞান লাভ করা, পাপ জীবিকা পরিহারপূর্বক নানাবিধ সৎ শিল্পবিদ্যা শিক্ষা করা; কায়-বাক্য-মনে সংযত ও ধর্ম-বিনয়ে সুশিক্ষিত হওয়া এবং সুভাষিত বাক্য ভাষণ করা, ইহাই উত্তম মঙ্গল।

২৬৪. মাতাপিতার সেবা করা, স্ত্রী-পুত্রের যথাযথ ভরণপোষণ করা; অকুশলকর্ম পরিহারপূর্বক সৎ ব্যবসা-বাণিজ্যের দ্বারা জীবিকা নির্বাহ করা, ইহাই উত্তম মঙ্গল।

২৬৫. দান দেওয়া ও কায়-মন-বাক্যে ধর্মাচরণ করা, জ্ঞাতিগণের হিতসাধন করা, অবদ্য বা নিষ্পাপ কার্য সম্পাদন করা এবং সদ্ধর্মে অবিচল থাকা, ইহাই উত্তম মঙ্গল।

২৬৬. কায়িক ও মানসিক পাপে অনাসক্তি, শারীরিক ও বাচনিক পাপে বিরতি, মদ্যপানে সংযম ও অপ্রমত্তভাবে পুণ্যকর্ম সম্পাদন করা, ইহাই উত্তম মঙ্গল।

২৬৭. গৌবনীয় ব্যক্তিগণের গৌরব করা, তাহাদের প্রতি সম্মান প্রদর্শন করা, প্রাপ্ত বিষয়ে সন্তুষ্ট থাকা, উপকারীর উপকার স্বীকার করা ও যথা সময়ে ধর্ম শ্রবণ করা, ইহাই উত্তম মঙ্গল।

২৬৮. জগতের সকল প্রাণীর প্রতি ক্ষমাশীল হওয়া, আদেশ পালনে সুবাধ্য হওয়া, তৃষ্ণাক্ষয়ী অর্হৎ ও শীলগুণে বিমণ্ডিত শ্রমণগণকে দর্শন করা এবং যথাসময়ে সদ্ধর্মালোচনা করা, ইহাই উত্তম মঙ্গল।

২৬৯. লোভ, হিংসা, অজ্ঞান ইত্যাদি অকুশল ধর্মসমূহ ক্ষয় করিতে তপশ্চর্যা করা ও কামাদি মৈথুন সেবন হইতে বিরত ব্রহ্মচর্য পালন করা। চতুরার্যসত্যসমূহ দর্শন করা এবং পরমশান্তি নির্বাণ সাক্ষাৎ করা, ইহাই উত্তম মঙ্গল।

২৭০. লাভ-অলাভ, যশ-অযশ, নিন্দা-প্রশংসা, সুখ-দুঃখ, এই আট প্রকার লোকধর্মে কম্পিত না হইয়া অবিচলিত থাকা, প্রিয়জনের বিয়োগে ও অপ্রিয়জনের সংযোগে শোকগ্রস্ত না হওয়া এবং বিরজ বা নির্মল ও মোক্ষমার্গ (নির্বাণ) লাভ করা, ইহাই উত্তম মঙ্গল।

২৭১. হে দেবপুত্র, এইরূপ মঙ্গলজনক কার্যাদি আচারণ, প্রতিপালন, কর্ম সম্পাদন করিয়া দেব-মানবগণ জয়লাভ করে; এবং ইহপর কালেও সর্বত্রই পরম সুখ-শান্তি লাভ করিয়া থাকে। অতএব ইহাদিগকে শ্রেষ্ঠ মঙ্গল বলিয়া অবধারণ কর।

মঙ্গল সূত্র সমাপ্ত।


 

৫. সূচিলোম সূত্র
আমি এইরূপ শুনিয়াছি। একসময় ভগবান গয়ায় সূচিলোম যক্ষের ভবনে পাথরমঞ্চে অবস্থান করিতেছিলেন। সেই সময় খর যক্ষ এবং সূচিলোম যক্ষ ভগবানের অবস্থিতি স্থানের নিকট দিয়া গমন করিল। তৎপরে খর যক্ষ সূচিলোম যক্ষকে বলিল, ‘এই ব্যক্তি কি শ্রমণ?’

“এই ব্যক্তি শ্রমণ নহে, শ্রমণক মাত্র; যাহাই হউক, সে শ্রমণ কিম্বা শ্রমণক তাহা আমি অনুসন্ধান করিব।”

অতঃপর সূচিলোম যক্ষ যেখানে ভগবান ছিলেন সেইখানে উপস্থিত হইয়া তাঁহার এত নিকটে গমন করিল যে, তাহার দেহ ভগবানের দেহকে স্পর্শ করিল। তখন ভগবান সরিয়া গেলেন। ইহার পর সূচিলোম যক্ষ ভগবানকে বলিল।

“শ্রমণ, তুমি আমাকে ভয় করিতেছ?”

“বন্ধু, আমি তোমাকে ভয় করি না, কিন্তু আমাকে স্পর্শ করা তোমার পক্ষে পাপজনক।

“শ্রমণ, আমি তোমাকে প্রশ্ন জিজ্ঞাসা করিব, তুমি যদি উত্তর না দাও, তাহা হইলে তোমার চিত্তকে উন্মত্ত করিব, অথবা তোমার হৃদয় ছিঁড়িয়া ফেলিব কিংবা দুই পায়ে ধরিয়া তোমাকে নদীর অপর তীরে নিক্ষেপ করিব।”

“আবুস, দেব ও মনুষ্যলোকে, মার ও ব্রহ্মলোকে, বর্তমান শ্রমণ ও ব্রাহ্মণকুলে, দেব ও মানবগণের মধ্যে এমন কাহাকেও দেখিতেছি না, যে আমার চিত্তকে উন্মত্ত করিতে পারে, আমার হৃদয় ছিঁড়িয়া ফেলিতে পারে কিম্বা আমার পায়ে ধরিয়া আমাকে নদীর অপর তীরে নিক্ষেপ করিতে পারে। তবুও, আবুস, যাহা ইচ্ছা তুমি জিজ্ঞাসা করিতে পার।”

তৎপরে সূচিলোম যক্ষ ভগবানকে গাথার সাহায্যে এরূপ ব্যক্ত করিল :

২৭২. রাগ (কামাসক্তি) ও হিংসার মূল কোথায়? অরতি (বিরক্তিভাব), রতি (আসক্তি) এবং ভয় কোথায় হইতে উৎপন্ন? কোথা হইতে মনোবিতর্কসমূহ উৎপন্ন হইয়া মানুষকে উত্তেজিত করে? বালক দ্বারা যেমন কাক উত্যক্ত হয়।”

২৭৩. এই মন হইতে রাগ ও হিংসার উৎপত্তি। রতি, অরতি, ভয়ও এই মন হইতে উৎপন্ন হয়। এই মন হইতে মনোবিতর্কাদি উৎপন্ন হইয়া মানুষকে উত্তেজিত করে বা দুঃখ দিয়া থাকে; বালকের দ্বারা যেমন কাক উত্যক্ত হইয়া থাকে।

২৭৪. নিগ্রোধবৃক্ষে যেমন, কাণ্ডাদি গজায় সেরূপ তৃষ্ণাদিও স্বীয় চিত্তে উৎপন্ন হয়। মালুবালতা যেইরূপ বিস্তৃত বনাঞ্চলকে ঢাকিয়া রাখে; তদ্রুপ প্রবল আসক্তিপরায়ণ কামভোগী পৃথগ্‌জন বা অন্ধ ব্যক্তিদেরকেও তৃষ্ণায় জড়াইয়া রাখে।

২৭৫. হে যক্ষ, শ্রবণ কর, যাঁহারা তৃষ্ণার উৎপত্তির স্থান সম্পূর্ণরূপে জানিতে পারেন, তাঁহারা উহা দূরীভূত করেন; এবং পূর্বে অনতিক্রান্ত এই দুঃসাধ্য তৃষ্ণাস্রোতকে অতিক্রম করিয়া পুনর্জন্মকে ক্ষয় করিয়া থাকেন।

সূচিলোম সূত্র সমাপ্ত।


 

৬. ধর্মচরিয়া সূত্র
২৭৬. আগার হইতে অনাগারিকভাবে প্রব্রজিত ব্যক্তির একমাত্র সত্যধর্ম আচরণ এবং ব্রহ্মচর্য আচরণই এ জগতে সব চাইতে উত্তম।

২৭৭. যদি সে বাচাল স্বভাবের হয় ও পশুর ন্যায় হিংসায় নিরত থাকে, তাহা হইলে তাহার জীবন অত্যন্ত পাপময় হয় এবং সে নিজেই নিজের কলুষতা বৃদ্ধি করিয়া থাকে।

২৭৮. কলহাভিরত, মোহধর্মে আবৃত ভিক্ষু ভগবান বুদ্ধের প্রচারিত ও উপদিষ্ট ধর্মকে জানতে পারেন না।

২৭৯. নিজের ভাবিত আত্মার (চিত্তের) অনিষ্ট সাধন করিয়া, অবিদ্যার দ্বারা পরিচালিত হইয়া সংক্লেশই (পাপই) যে নিরয়ে গমনের মার্গ (পথ), তাহা তিনি জানিতে পারেন না।

২৮০. দুর্গতি লাভ করিয়া, গর্ভ হইতে গর্ভান্তরে এবং অন্ধকার হইতে অন্ধকারে ধাবিত হইয়া সেই ভিক্ষু মরণের পর অবশ্যই দুঃখপূর্ণ স্থানে নিক্ষিপ্ত হন।

২৮১. যিনি বহু বৎসর যাবৎ মলপূর্ণ কূপের দুর্গন্ধের ন্যায় পাপ কার্যে রত, তিনি এইরূপ অন্যায় কার্যরূপ দুর্গন্ধ ত্যাগের মাধ্যমে পরিশুদ্ধ হইতে পারেন না।

২৮২. হে ভিক্ষুগণ, যাহাকে তোমরা গৃহস্থ জীবনের আশ্রিত, পাপেচ্ছা ও পাপসংকল্পপরায়ণ, পাপাচার প্রকৃতিসম্পন্ন বলিয়া জানিবে,

২৮৩. সকলেই একত্রে মিলিত হইয়া তাহাকে বিশেষভাবে বর্জন করিবে। তুচ্ছ জিনিস ও আবর্জনা নিক্ষেপের ন্যায় তাহাকে পরিত্যাগ করিবে।

২৮৪. তারপর, পাপেচ্ছার অধীন, পাপাচারগোচর-সম্পন্নকে বিতাড়িত করিয়া, শ্রমণ না হইয়াও যাহারা আপনাদিগকে শ্রমণ মনে করে, তাহাদিগকে ধূলি-ময়লার ন্যায় বর্জন করিবে।

২৮৫. শুদ্ধ সহবাসে শুদ্ধি লাভ করিয়া, প্রয়োজনানুরূপ স্মৃতিমান হইয়া, সবাই একত্রিত ও জ্ঞানবান হইয়া দুঃখের অন্তসাধন করিবে।

ধর্মচরিয়া সূত্র সমাপ্ত।


 

৭. ব্রাহ্মণ ধার্মিক সূত্র
আমি এইরূপ শুনিয়াছি। একসময় ভগবান শ্রাবস্তীর জেতবনে অনাথপিণ্ডিকের আরামে বাস করিতেছিলেন। ওই সময়ে কোশলের কিছু ধনাঢ্য ব্রাহ্মণ জরাগ্রস্ত, বৃদ্ধ-বার্ধক্যের শেষ অবস্থা প্রাপ্ত অবস্থায় ভগবানের নিকট উপস্থিত হইয়া, তাঁহাকে অভিবাদনান্তে, তাঁহার সহিত মধুর আনন্দদায়ক বাক্যালাপের পর একপার্শ্বে আসন গ্রহণ করিলেন। তারপরে ওই ধনী ব্রাহ্মণগণ ভগবানকে বলিলেন, “হে গৌতম, বর্তমান দিনের ব্রাহ্মণগণ কি প্রাচীন ব্রাহ্মণদের নিয়ম অনুসরণ করিয়া থাকেন?”

‘না, হে ব্রাহ্মণগণ, বর্তমান দিনের ব্রাহ্মণেরা প্রাচীন ব্রাহ্মণদের নিয়ম অনুসরণ করেন না।’

ব্রাহ্মণেরা বলিলেন, মাননীয় গৌতম, যদি বিশেষ কোনো অসুবিধা না থাকে তাহা হইলে আমাদের নিকট প্রাচীন ব্রাহ্মণদের নিয়ম বর্ণনা করুন।’

ভগবান বলিলেন, ‘ব্রাহ্মণগণ, তাহা হইলে শ্রবণ কর, উত্তমরূপে মনোনিবেশ কর, আমি বলিতেছি।’

‘হ্যাঁ, ভবৎ গৌতম’, বলিয়া সেই ব্রাহ্মণ মহাশালগণ ভগবানকে প্রত্যুত্তর জানাইলেন। ভগবান এইরূপ বলিলেন :

২৮৬. পূর্বকালের ঋষিরা সংযতাত্মা ও তপস্বী ছিলেন। তাঁহারা পঞ্চ কামগুণ ত্যাগ করিয়া নিজের মঙ্গলের অন্বেষণে রত থাকিতেন।

২৮৭. ব্রাহ্মণদের গবাদি পশু ছিল না, হিরণ্য বা ধান্যও ছিল না; সাধনাই ছিল তাঁহাদের ধনধান্য। তাঁহারা ব্রহ্মনিধিকে (মৈত্রী ভাবনানুযোগে উত্তমরূপে অবস্থান করাকে) অতি যত্নে পালন করিতেন।

২৮৮. যেই ভাত তাঁহাদের জন্য তৈয়ার করা হইত সেই ভাত দরজায় স্থাপন করা হইলে; তাঁহারা ওই শ্রদ্ধার দ্বারা তৈরিকৃত ভাত দান করিবার উপযুক্ত বলিয়া মনে করিতেন।

২৮৯. বিভিন্ন প্রদেশ ও সারা রাষ্ট্র হইতে ধনবানেরা নানাবর্ণ রঞ্জিত কাপড় শয্যোপকরণ এবং বাসস্থান দ্বারা ব্রাহ্মণদের পূজা করিতেন।

২৯০. ব্রাহ্মণেরা প্রাণিবধ করিতেন না, তাঁহারা অজেয় ও ধর্ম দ্বারা রক্ষিত ছিলেন। যেখানে-সেখানে তাঁহাদের জন্য সকল ঘরের দরজা খোলা থাকিত।

২৯১. তাঁহারা আটচল্লিশ বৎসর পর্যন্ত কৌমার ব্রহ্মচর্য পালন করিতেন।পূর্বকালের ব্রাহ্মণেরা বিদ্যা ও আদর্শ আচরণের অন্বেষণে নিযুক্ত থাকিতেন।

২৯২. ব্রাহ্মণগণ পৃথক জাতি হইতে বিবাহ করিতেন না; তাঁহারা ভার্যাও ক্রয় করিতেন না। মিলনের পর একে অন্যে প্রীতিবদ্ধ হইয়া একসঙ্গে বাস করাই তাঁহাদের রুচি ছিল।

২৯৩. ঋতুকাল শেষের কাছাকাছি সময় ব্যতীত অন্য কোনো সময় ব্রাহ্মণেরা মৈথুনধর্মে নিযুক্ত হইতেন না।

২৯৪. তাঁহারা ব্রহ্মচর্য, শীল, সরলতা, নম্রতা, তপ, কোমলতা, অবিহিংসা (করুণা) ও ক্ষান্তির প্রশংসা করিতেন।

২৯৫. তাঁহাদের মধ্যে শ্রেষ্ঠ দৃঢ়পরাক্রমশালী ব্রাহ্মণ স্বপ্নেও মৈথুনধর্মের সেবা করিতেন না।

২৯৬. এই জগতে কোনো কোনো জ্ঞানবান লোক তাঁহাদের আচরণ অনুকরণ করিয়া ব্রহ্মচর্য, শীল এবং ক্ষান্তির প্রশংসা করিতেন।

২৯৭. ভিক্ষা দ্বারা লব্ধ তণ্ডুল, শয্যা, বস্ত্র, ঘৃত ও তৈল দ্বারা তাঁহারা যজ্ঞ সম্পাদন করিতেন। (যজ্ঞানুষ্ঠানকালে কখনই তাঁহারা গো হত্যা করিতেন না)।

২৯৮. যজ্ঞসময়ে উপস্থিত হইয়া তাঁহারা গো হত্যা করিতেন না। বাস্তবিকই মাতা, পিতা, ভাই এবং অন্যান্য আত্মীয়ের ন্যায় গরুজাতি আমাদের পরম মিত্র স্বরূপ। উহাদের নিকট হইতে ঔষধের সৃষ্টি হয়।

২৯৯. উহারা (গরুজাতি) অন্ন, বল, বর্ণ ও সুখদানকারী; ইহার অর্থ বুঝিতে পারিয়া তাঁহারা (ব্রাহ্মণেরা) কখনই গোহত্যা করিতেন না।

৩০০. তাঁহারা সুকুমার, মহাকায়, বর্ণবান, যশস্বী ও স্বীয় গুণসম্পন্ন চরিত্রবান ব্রাহ্মণ ছিলেন; তাঁহারা নিজ নিজ কর্তব্য পালনে আগ্রহপূর্ণ ছিলেন। যতদিন এই উচ্চ আদর্শধারী ব্রাহ্মণগণ জগতে বিদ্যমান (জীবিত) ছিলেন, ততদিন এই জাতি সুখসমৃদ্ধ ছিল।

৩০১. তাঁহাদের বিপলৱাস (অবনতি) দেখা দিল। আস্তে আস্তে, রাজাদের ধনসম্পত্তি, সমলংকৃত নারী,

৩০২. উচ্চ জাতীয় অশ্ব যোজিত রথ, সুদর্শনীয় সূচিশিল্প শোভিত শয্যাসন, পৃথক পৃথকভাবে বিভক্ত পরিমিত দালান ও বাসগৃহ,

৩০৩. গোমণ্ডল পরিবেষ্টিত, রূপবতী নারীগণ সমন্বিত অসীম মানবীয় সুখ দেখিয়া ব্রাহ্মণেরা লোভপরবশ হইলেন।

৩০৪. তারপর তাঁহারা এই বিষয়ে মন্ত্র রচনা করিয়া ওক্কাকের কাছে গমন করিয়া বলিলেন, “আপনি প্রচুর ধন-ধান্যের মালিক, বিপুল সম্পত্তি যজ্ঞে উৎসর্গ করুন, অফুরন্ত ধন যজ্ঞানুষ্ঠানে নিয়োজিত করুন।”

৩০৫. তারপর রাজা রথপতি ব্রাহ্মণদের নিকট হইতে আদেশ লাভ করিয়া অশ্বমেধ, নরমেধ, সম্পাসাস ও বাজপেয় নামক যজ্ঞ অবাধে সম্পন্ন করিয়া ব্রাহ্মণদিগকে প্রচুর ধনরত্ন দান করিলেন :

৩০৬. গাভী, শয্যাসন, বস্ত্র, অলংকৃতা নারী, উচ্চজাতীয় অশ্বযোজিত রথ, সুদর্শনীয় সূচিশিল্প শোভিত কম্বল,

৩০৭. পৃথক পৃথক ভাগে সুবিভক্ত রমণীয় দালানসমূহ; রাজা নানারকম শস্যে পূর্ণ করিয়া ওই সমস্ত ধন ব্রাহ্মণদিগকে দান করিলেন।

৩০৮. এইরূপে তাঁহারা ধন লাভ করিয়া উহা জমা করিবার ইচ্ছা করিলেন, কামনার অধীন হইয়া তাঁহাদের তৃষ্ণা অধিকতর বৃদ্ধি হইল। এই বিষয়ে মন্ত্র রচনা করিয়া তাঁহারা আবার ওক্কাকের কাছে যাইয়া বলিলেন :

৩০৯. যেমন জল, পৃথিবী, হিরণ্য, ধনধান্য মানুষের দরকারি, গরুও তদ্রুপ, কারণ ইহা প্রাণীদের প্রয়োজনীয় জিনিস; আপনার বিশাল সম্পত্তি যজ্ঞে উৎসর্গ করুন, প্রচুর ধন যজ্ঞে নিয়োজিত করুন।

৩১০. তারপর ব্রাহ্মণদের দ্বারা আদেশ প্রাপ্ত হইয়া রথপতি রাজা যজ্ঞে অনেক শতসহস্র গরু বধ করিলেন।

৩১১. গরুজাতি পায়ের দ্বারা কিম্বা শৃঙ্গ দ্বারা কাহাকেও আঘাত করে না, তাহারা ছাগের ন্যায়; তাহাদের নিকট হইতে কুম্ভ পূর্ণ দুধ পাওয়া যায়-জোরপূর্বক শৃঙ্গে ধরিয়া রাজা উহাদিগকে অস্ত্রের সাহায্যে হত্যা করাইলেন।

৩১২. ইহাতে দেবতাগণ (চতুর্মহারাজিকগণ), পিতৃপুরুষেরা, ইন্দ্র, অসুর ও রাক্ষসেরা ‘অধর্ম অনুষ্ঠিত হইল’ বলিয়া উচ্চঃস্বরে শোক প্রকাশ করিলেন, কারণ গোজাতির উপর অস্ত্র নিপতিত হইয়াছে।

৩১৩. পূর্বে তিন প্রকার রোগ ছিল—ইচ্ছা, অনশন এবং জরা। পশুবধের সময় হইতে আটান্নব্বই প্রকার রোগের আগমন হইল।

৩১৪. দণ্ডের কারণে হিংসার যেই অধর্ম আমাদের মধ্যে আসিয়াছে তাহা পুরাতন। দোষহীন প্রাণীর জীবন বধ করে, যাজকেরা ধর্মকে ধ্বংস করিতেছে।

৩১৫. এইভাবে পুরাতন হীনধর্ম, জ্ঞানীকর্তৃক নিন্দিত হয়; এবং যেখানে এতাদৃশ পুরাতন হীনধর্ম দেখা যায়, সেখানে যাজকই নিন্দিত হয়।

৩১৬. এইভাবে ধর্ম নষ্ট হইলে শূদ্র ও বৈশ্যদের মধ্যে বিবাদ উৎপন্ন হইল, ক্ষত্রিয়গণ নানাভাবে বিভক্ত হইল, স্ত্রী স্বামীকে ঘৃণা করিল।

৩১৭. ক্ষত্রিয় ও ব্রাহ্মণেরা এবং গোত্র রক্ষাকারী অন্যান্য জনগণ জাতিবাদকে অবহেলা করিয়া ইন্দ্রিয় সুখভোগে রত হইলেন।

ভগবান এইরূপ বলিলে, সেই ব্রাহ্মণ মহাশালগণ তাঁহাকে বলিলেন, ‘আশ্চর্য, হে গৌতম, অদ্ভুত হে গৌতম, যেমন হে গৌতম, অধোমুখ পাত্রকে ঊর্ধ্বমুখ করা হয়, আচ্ছাদিত বস্তুকে উন্মুক্ত করা হয়, পথভ্রষ্টকে পথ দেখানো হয়, চক্ষুষ্মান রূপ দর্শনের নিমিত্ত তৈলপ্রদীপ ধারণ করা হয়, তেমনি মাননীয় গৌতম কর্তৃক নানা প্রকারে ধর্ম প্রকাশিত হইয়াছে। আমরা শ্রদ্ধেয় গৌতমের, তাঁহার প্রচারিত ধর্মের এবং ভিক্ষুসঙ্ঘের শরণ গ্রহণ করিতেছি; পূজনীয় গৌতম, আজ হইতে জীবনের শেষ সময় পর্যন্ত আমাদিগকে আপনার শরণাগত উপাসক হিসাবে গ্রহণ করুন।’

ব্রাহ্মণ ধার্মিক সূত্র সমাপ্ত।


 

৮. ধর্মনৌকা সূত্র
৩১৮. মানুষ যাঁহার কাছে ধর্ম শিক্ষা করে, দেবগণ যেমন ইন্দ্রের পূজা করেন, ঠিক তেমনভাবে মানুষ (সেই) শিক্ষককে পূজা করেন। পূজা লাভ করিয়া, পূজাদানকারীগণের প্রতি প্রসন্ন হইয়া, বহুশ্রুত শিক্ষক ধর্ম প্রকাশ করেন।

৩১৯. যেই মেধাবী বিচারশীলতার সাথে ধর্মানুধর্ম অনুশীলনে রত, সে ব্যক্তি বিজ্ঞ, প্রতিভাদীপ্ত ও দক্ষ হইয়া থাকেন।

৩২০. যেই ব্যক্তি তুচ্ছ, নির্বোধ, অর্থ অজ্ঞাত এবং ঈর্ষাধীনের সেবাপরায়ণ হয়, এই জগতে সেই ব্যক্তি ধর্ম বুঝিতে না পারিয়া, সন্দেহযুক্ত মনে মৃত্যুমুখে পড়িত হয়।

৩২১. যেই মানুষ গভীর তীব্র স্রোত নদীতে নামিয়া স্রোতের অনুকূলে ভাসিয়া যায়, কী উপায়ে সে পরকে উদ্ধার করিতে সক্ষম হইবে?

৩২২. সেইরূপ ধর্ম উপলব্ধি না করিয়া বহুশ্রুতদের ব্যাখ্যা না শুনিয়া, নিজেই মূর্খ এবং সন্দেহপরায়ণ হইয়া কী উপায়ে সে অন্যজনকে প্রবুদ্ধ করিবে?

৩২৩. যেমন উপায় কৌশলী দক্ষ, মতিমান মানুষ দৃঢ়ভাবে নৌকায় আরোহণ করিয়া দাঁড় ও হালের সাহায্যে সে নিজেকে এবং অপর অনেক ব্যক্তিকে পার করিয়া দিতে সক্ষম হন।

৩২৪. তেমনি যিনি বেদজ্ঞ, ভাবিতাত্মা, বহুশ্রুত, ভয়হীন, শ্রুতবিষয় অনুধাবনকারী তিনি তাহাদিগকেই উত্তরণ করিতে সক্ষম হন।

৩২৫. কাজেই সৎপুরুষ, মেধাবী ও বহুশ্রুত ব্যক্তিগণের সঙ্গে বাস করিতে চেষ্টা করুন, অর্হত্ত্বের অর্থ জ্ঞাতা এবং ধর্মবিজ্ঞাত ব্যক্তিরাই সুখ লাভ করিতে পারিবেন।

ধর্মনৌকা সূত্র সমাপ্ত।


 

৯. কোন শীল সূত্র
৩২৬. কোন শীল, কোন আচরণ এবং কোন কর্ম সম্পাদন করিলে মানুষ যথার্থভাবে প্রতিষ্ঠিত হইয়া সর্বশ্রেষ্ঠ মঙ্গল লাভ করিতে পারে বলে প্রকাশ করেন?

৩২৭. যিনি বৃদ্ধের পরিচর্যাকারী, ঈর্ষাপরায়ণ নহে, গুরুদর্শনে যিনি কালাকাল জ্ঞানসম্পন্ন এবং যথাসময়ে ধর্মালাপকারী, তিনি অতি উত্তমরূপে সুভাষিত বাক্য শ্রবণ করিতে পারেন।

৩২৮. যিনি যথাকালে গুরুর সকাশে গমন করেন, যিনি স্বেচ্ছাচারিতা ও স্বার্থপরতা নিঃশেষে পরিত্যাগ করিয়া কর্তব্যপরায়ণ হন; তিনি অর্থ, ধর্ম, সংযম ও ব্রহ্মচর্য অনুস্মরণ এবং আচরণ করেন।

৩২৯. ধর্মের অনুশীলনে আনন্দ অনুভবকারী, ধর্ম অনুশীলনে রত; ধর্মে অবস্থানকারী; ধর্ম-সম্বন্ধীয় বিবাদ মীমাংসায় দক্ষ; ধর্মে সন্দেহ বা কলঙ্ক হয় এমন আচরণ না করা এবং সত্যনিষ্ট সুভাষিত বাক্য ভাষণ করা উচিত।

৩৩০. যিনি হাস্য, জল্পনা, পরিদেবন, প্রদুষ্ট, মায়াকর্ম, প্রবঞ্চনা, লোভ, অহংকার, সারম্ভ (বদ্ধমূল ক্রোধ), কর্কশ কথা, কটুকথা, অজ্ঞানতা ইত্যাদি পরিহার করিয়া বীতমদ ও স্থিত চিত্ত হইয়া বিচরণ করেন।

৩৩১. যিনি কেবল সুভাষিত বাক্যসমূহের মাধ্যমেই সার (নির্বাণ) কে জ্ঞাত হন এবং ফেলে শ্রুতির মাধ্যমেই জ্ঞাত হন সমাধিসারকে; সেই ব্যক্তি সহসা প্রমত্ত ব্যক্তিকে পরিণত হন। কারণ, তাহার শ্রুতি ও প্রজ্ঞা শ্রীবৃদ্ধি লাভ করে।

৩৩২. যাহারা আর্যপ্রবর্তিত ধর্মে রত, তাহারা বচনে, মননে এবং কর্মে শ্রেষ্ঠত্ব লাভ করেন। শান্তি, কোমলতা ও সমাধিতে প্রতিষ্ঠা লাভ করিয়া, তাঁহারা শ্রুতি আর প্রজ্ঞার সার পাইয়া থাকেন।

কোন শীল সূত্র সমাপ্ত।


 

১০. উত্থান (জাগ্রত) সূত্র
৩৩৩. উঠ, উপবেশন কর, ঘুমিয়া থেকে তোমাদের কী লাভ? যাহারা আতুর, শল্যবিদ্ধ এবং জ্বালা-যন্ত্রণায় কাতর তাহাদের পক্ষে কী নিদ্রা যাওয়া সম্ভব হয়?

৩৩৪. উত্থিত হও, উপবেশন কর, শান্তির জন্য দৃঢ়সংকল্পের সহিত শিক্ষা কর; তোমাদিগকে প্রমত্ত বলিয়া জ্ঞাত হইয়া, মৃত্যুরাজ যেন মোহিত করিয়া নিজের অধীন না করে।

৩৩৫. হে দেবমনুষ্যগণ, সতত কল্যাণকাঙ্ক্ষী হইয়া স্থিত হও; এবং এই তৃষ্ণাকে তোমরা অতিক্রম কর; যেন সময় চলিয়া না যায়। কারণ যাহারা সময়কে চলিয়া যাইতে দেয়, তাহারা নরকে পড়িয়া অনুশোচনা করিয়া থাকে।

৩৩৬. প্রমাদই প্রমাদের ময়লা। সমস্ত পাপ ময়লা প্রমাদ হইতেই উৎপন্ন। তাই অপ্রমাদ আর বিদ্যার মাধ্যমে অপবিত্র আত্মশর উৎপাটন করিবেন।

উত্থান (জাগ্রত) সূত্র সমাপ্ত।


 

১১. রাহুল সূত্র
৩৩৭. “অভিন্ন সংবাসে অবস্থান করিয়া পণ্ডিতকে অবজ্ঞা কর কি? যিনি মানবগণের জ্ঞানালোকবর্তিকা, তাঁহাকে তুমি সম্মান কর কি?”

৩৩৮. “অভিন্ন সংবাসে অবস্থান করিয়া আমি পণ্ডিতকে অবজ্ঞা করি না। যিনি মানবগণের জ্ঞানালোক বর্তিকা, আমি নিত্য তাঁহার পূজা-সম্মান করি।”

৩৩৯. ‘প্রিয়রূপ ও মনোরম পঞ্চকামগুণ ত্যাগ করিয়া, শ্রদ্ধার সহিত ঘর হইতে অভিনিষ্ক্রিমণ করিয়া দুঃখের ক্ষয়সাধন কর।

৩৪০. কল্যাণমিত্রের ভজনা করিবে, দূরে অবস্থিত জনমানবহীন নির্জনে শয়নাসন গ্রহণ করিবে এবং ভোজনে মাত্রাজ্ঞ হইবে।

৩৪১. চীবর, পিণ্ডপাত, ওষুধ-প্রত্যয় এবং শয়নাসন ইত্যাদির প্রতি কামনা তৃষ্ণা উৎপন্ন করিও না এবং পুনর্বার (পুনরায়) সংসারে আসিও না।

৩৪২. প্রাতিমোক্ষে এবং পঞ্চেন্দ্রিয়ে সংযত হও, কায়গতানুস্মৃতির দ্বারা দেহের স্বরূপ দর্শন কর এবং জগতের প্রতি নির্বেদবহুল বা বৈরাগ্যবহুল হও।

৩৪৩. রাগ-সংযুক্ত শুভ নিমিত্ত পরিত্যাগ কর এবং একাগ্র ও সুসমাহিত হইয়া অশুভ ভাবনায় চিত্তকে নিয়োজিত কর।

৩৪৪. অনিমিত্ত ভাবনায় নিযুক্ত হও এবং মানানুশয় পরিহার কর; অতঃপর অহংকারের স্বরূপ যথার্থরূপে উপলব্ধি করিয়া উপশান্ত বা সংযত হইয়া বিচরণ করিবে।

ভগবান এইভাবে আয়ুষ্মান রাহুলকে এই সকল গাথার মাধ্যমে বার বার উপদেশ দিলেন।

রাহুল সূত্র সমাপ্ত।


 

১২. বঙ্গীস সূত্র
আমি এইরূপ শুনিয়াছি। একসময় ভগবান আলবীতে অর্গালব চৈত্যে অবস্থান করিতেছিলেন। সেই সময় আয়ুষ্মান বঙ্গীসের উপাধ্যায় নিগ্রোধকপ্প নামক স্থবির অর্গালব চৈত্যে পরিনির্বাণ লাভ করিয়াছিলেন। অতঃপর, আয়ুষ্মান বঙ্গীস যখন নির্জনে ধ্যানমগ্ন ছিলেন, তখন তাঁহার মনে এই পরিবিতর্কের উৎপন্ন হইল : “আমার উপাধ্যায় পুনর্জন্ম হইতে কী মুক্ত? না, কী মুক্ত নহেন?” তৎপরে আয়ুষ্মান বঙ্গীস সায়াহ্ন সময়ে বিশ্রামস্থান হইতে উঠিয়া যেখানে ভগবান অবস্থান করিতেছিলেন, সেখানে উপস্থিত হইলেন এবং ভগবানকে অভিবাদন করিয়া একপার্শ্বে বসিলেন। একপার্শ্বে উপবিষ্ট অবস্থায় আয়ুষ্মান বঙ্গীস ভগবানকে এইরূপ বলিলেন, “ভন্তে, আমি যখন নির্জনে ধ্যানমগ্ন ছিলাম, তখন আমার মনে এইরূপ চিত্ত পরিবিতর্ক উৎপন্ন হইল, ‘আমার উপাধ্যায় পুনর্জন্ম হইতে মুক্ত কী, না, কী মুক্ত নহেন?” অতঃপর আয়ুষ্মান বঙ্গীস আসন হইতে উঠিয়া পরিহিত চীবর একাংশ করিয়া কৃতাঞ্জলি হইয়া প্রণাম করিয়া ভগবানকে গাথায় ব্যক্ত করিলেন :

৩৪৫. এই জগতে যিনি সকল সন্দেহ ছেদন করিয়াছেন, মহাপ্রজ্ঞাবান শাস্তাকে জিজ্ঞাসা করিতেছি, বিখ্যাত, যশস্বী, শান্তমন একজন ভিক্ষু অর্গালবে কালগত হইয়াছেন।

৩৪৬. তাঁহার নাম নিগ্রোধকপ্প; হে ভগবান, ব্রাহ্মণের ওই নাম আপনারই প্রদত্ত। তিনি আরব্ধবীর্য ও দৃঢ় ধর্মদর্শী হইয়া মৃত্যুর আগ পর্যন্ত আপনার পূজা করিয়া গিয়াছিলেন।

৩৪৭. হে শাক্য, হে সর্বজ্ঞ, আমরা সবাই সেই শ্রাবকের বিষয় জানিতে ইচ্ছা করি, শুনিবার জন্য আমরা শ্রোতারা প্রস্তুত। আপনিই আমাদের অনুত্তর শাস্তা।

৩৪৮. হে মহাজ্ঞানী, আমাদের সন্দেহ দূর করুন, তাঁহার পরিনির্বাণের অভিজ্ঞতা প্রকাশ করুন; হে সর্বদর্শী, দেবগণের মধ্যে সহস্রচক্ষু ইন্দ্রের ন্যায় আমাদের মধ্যে ওই বিষয় ঘোষণা করুন।

৩৪৯. এই জগতে যেই যেই গ্রন্থিসমূহ যাহা মোহমার্গী, অজ্ঞানতা সৃষ্টিকারী, সন্দেহ উৎপন্নকারী—তথাগতের কাছে ওই সকল গ্রন্থি অস্তিত্ব নাই, তিনি মানবগণের দিব্যচক্ষুস্বরূপ।

৩৫০. নিবিড় মেঘমণ্ডল যেমন বাতাসের দ্বারা বিতাড়িত হয়, মানুষও যদি সেইরূপ সম্পূর্ণভাবে পাপকে বিতাড়িত না করে, তাহা হইলে সমস্ত জগৎ আঁধারে আচ্ছাদিত হয়। তখন জ্যোতিষ্মান ব্যক্তিরাও আলো দান করিতে পারেন না।

৩৫১. ধীর ব্যক্তিগণ আলোক বিতরণকারী। অতএব, সেই সেই ধীরকে আমি তাহাই (আলোক বিতরণকারী) মনে করি। আমরা বিদর্শনজ্ঞান জানিতে আপনার নিকটে আসিয়াছি। আমাদের পরিষদের মধ্যে বিদর্শন-জ্ঞানের স্বরূপ প্রকাশ করুন।

৩৫২. হে সুন্দর, অতিশীঘ্র আপনার মধুর স্বর নিঃসরণ করুন। প্রসারিত কণ্ঠবিশিষ্ট হংসের ন্যায় সুবিকল্পিত মন্থর স্বরে মৃদুমন্দ শব্দ করুন। আমরা স্থির চিত্ত হইয়া শ্রবণ করিব।

৩৫৩. আমি সম্পূর্ণভাবে জন্ম ও মরণ প্রহীন, বিশুদ্ধ, পবিত্র ধর্মকে প্রকাশ করিব। আমি তাঁহাকে নির্বন্ধযুক্ত ধর্ম ঘোষণায় উৎসাহিত করিব, কারণ কামনাপূর্ণ করা সাধারণ মানুষের ক্ষমতার ভিতরে নয়, কিন্তু যাঁহারা তথাগত তাঁহারা বিশিষ্ট প্রতিজ্ঞাবদ্ধ হইয়া কর্মে নিযুক্ত হন।

৩৫৪. আপনি পূর্ণপ্রজ্ঞার অধিকারী। আপনি যাহা ব্যাখ্যা করিয়াছেন তাহা অতিযত্নে গ্রহণ করা হইয়াছে। সর্বশেষ এই অঞ্জলি সুন্দরভাবে প্রণামিত। হে মহাপ্রজ্ঞাবান, জানিয়াও আমাদিগকে অজ্ঞাতাবিষ্ট করিবেন না।

৩৫৫. আপনি অতুলনীয় বীর্যসম্পন্ন, যথার্থভাবে আর্যধর্ম জানিয়া, সর্বজ্ঞ হইয়া আমাদিগকে অজ্ঞানতাবিষ্ট করিবেন না। গ্রীষ্মকালে ঘর্মাক্ত কলেবর ব্যক্তির যেমন বারি বা জল পানের ইচ্ছা হয়, আমিও তদ্রুপ আপনার সুভাষিত বাক্য শ্রবণেচ্ছু আপনি জ্ঞানবারি বর্ষণ করুন।

৩৫৬. কপ্পায়ন যে উদ্দেশ্যে ব্রহ্মচর্য পালন করিয়াছেন, সে উদ্দেশ্য সফল হইয়াছে কি? তিনি কি সউপাদিশেষ নির্বাণ লাভ করিয়াছেন? কীভাবে তিনি মুক্তিলাভ করিয়াছেন তাহা আমরা শুনিব।”

৩৫৭. ভগবান বলিলেন, “এই জগতে তিনি নামরূপ তৃষ্ণা এবং চিরসুপ্ত কহ্নের স্রোতের উচ্ছেদ সাধন করিয়াছেন, জন্ম-মৃত্যু হইতে তিনি সম্পূর্ণভাবে মুক্ত হইয়াছেন।” পঞ্চশ্রেষ্ঠ ভগবান এইরূপ বলিলেন।

৩৫৮. “হে সপ্তম ঋষি, আপনার বচন শুনিয়া আমি প্রসাদ লাভ করিলাম। আমার প্রশ্ন সার্থক হইয়াছে, ব্রাহ্মণ আমাকে বঞ্চনা করেন নাই।

৩৫৯. তিনি যাহা বলিতেন, তদনুরূপ কাজ করিতেন। তিনি বুদ্ধের শ্রাবক ছিলেন। তিনি মায়াবী সুদৃঢ় মৃত্যু জাল ছিন্ন করিয়াছিলেন।

৩৬০. হে ভগবান, তাহলে সত্যই কপ্পায়ন উপাদানসমূহের আদি যথাযথভাবে দর্শন করিয়াছিলেন। এবং হে সুদুস্তর মৃত্যুর রাজ্য অতিক্রম করিয়াছিলেন।”

বঙ্গীস সূত্র সমাপ্ত।


 

১৩. সম্যক প্রব্রাজনীয় সূত্র
৩৬১. প্রভূতপ্রজ্ঞা, উত্তীর্ণ, পারগত, পরিনির্বাপিত, আত্মজয়ী মুনিকে জিজ্ঞাসা করিতেছি, “গৃহ হইতে নিষ্ক্রমণ করিয়া, তৃষ্ণা বর্জন করিয়া ভিক্ষু কীভাবে জগতে সম্যকভাবে বিচরণ করিতে পারিবেন?

৩৬২. ভগবান বলিলেন, “যিনি নিমিত্ত, আকাশের উল্কাপাত, স্বপ্নার্থ, লক্ষণ ইত্যাদি মোহগ্রস্ত বিদ্যার ক্ষয়সাধন করিয়াছেন, সেই নিমিত্তাদি দোষ বিপ্রহীন ভিক্ষুই জগতে যথার্থভাবে বিচরণ করিতে পারেন।

৩৬৩. ভিক্ষু (অনাগামীমার্গ লাভের দ্বারা) মানবীয় ও দৈবসম্পত্তির সুখভোগের তৃষ্ণা দমন করিবেন। (অর্হত্ত্বমার্গ লাভের দ্বারা) জন্মজয়ী হইয়া ও ধর্মের সঠিক অর্থ উপলব্ধি করিয়া জগতে যথার্থভাবে বিচরণ করিবেন।

৩৬৪. ভিক্ষু অপরের নিন্দা, ক্রোধভাব, কদর্যতা পরিত্যাগ করিবেন। অনুরোধ ও বিরোধ হইতে মুক্ত হইয়া (অর্থাৎ সর্ব বিষয়ে রাগ-দ্বেষ প্রহীন হয়ে) জগতে যথার্থরূপে বিচরণ করিবেন।

৩৬৫. প্রিয় ও অপ্রিয় উভয়ই পরিত্যাগ করিয়া, আসক্তিহীন হইয়া, সমস্ত বিষয়ে স্বাবলম্বী হইয়া, বন্ধনসমূহ হইতে মুক্ত হইয়া, ভিক্ষু জগতে যথার্থরূপে বিচরণ করিবেন।

৩৬৬. তাঁহার কাছে উপাধি (জন্মের ভিত্তিস্বরূপ উপাদান)-সমূহ সারশূন্য। উপাদানসমূহে ছন্দরাগহীন ও অনিশ্রিত হইয়া নিজেই নিজের উপর নির্ভর করিয়া, কাহারও দ্বারা চালিত না হইয়া ভিক্ষু জগতে যথার্থরূপে বিচরণ করিবেন।

৩৬৭. বাক্য, মন ও কর্মের দ্বারা যিনি কাহারও প্রতি বিরুদ্ধাভাবাপন্ন হন না। ধর্মকে সঠিকভাবে জানিয়া যিনি নির্বাণপদ লাভেচ্ছু, সেই জন জগতে যথার্থরূপে বিচরণ করিবেন।

৩৬৮. যেই ভিক্ষু ‘আমি পূজিত’, এইরূপ মনে করিয়া আনন্দিত হন না; নিন্দিত হইয়াও ওই নিন্দা অন্তরে পোষণ করেন না; যিনি পরের কাছে ভোজ্য লাভ করিয়া প্রমত্ত হন না; তিনি জগতে যথার্থরূপে বিচরণ করিবেন।

৩৬৯. যেই ভিক্ষু লোভ ও ভব ত্যাগ করিয়া, ছেদন বন্ধন হইতে বিরত হইয়াছেন; সন্দেহ ও দুঃখশল্যমুক্ত সেই ভিক্ষু জগতে যথার্থরূপে বিচরণ করিবেন।

৩৭০. ভিক্ষু নিজের উপযুক্ত ব্যবহার জ্ঞাত হইয়া জগতে কাহাকেও হিংসা করিবেন না। ধর্মকে সম্যকভাবে উপলব্ধি করে, তিনি সংসারে সম্যকরূপে বিচরণ করিবেন।

৩৭১. যিনি সকল প্রকার অনুশয়সমূহ হইতে মুক্ত, যাঁহার অকুশলের মূল ছিন্ন হইয়াছে, যিনি তৃষ্ণাহীন ও ইচ্ছা বর্জিত, তিনি সম্যকরূপে সংসারে বিচরণ করিবেন।

৩৭২. যিনি ক্ষীণাসব, ঔদ্ধত্য প্রহীন, সর্বরাগজয়ী, দান্ত, পরিনির্বাণপ্রাপ্ত, আত্মজয়ী, তিনি সংসারে সম্যকরূপে বিচরণ করিবেন।

৩৭৩. যিনি শ্রদ্ধাবান, শ্রুতবান, মার্গদর্শী; যিনি ভিন্নমতানুসারীদের (৬২ প্রকার মিথ্যাদৃষ্টিকগণের) পক্ষাবলম্বন করেন না; এবং যিনি লোভ, দ্বেষ ও প্রতিঘমুক্ত; তিনি সম্যকরূপে সংসারে বিচরণ করিবেন।

৩৭৪. যিনি বিজিতক্লেশ, রাগ-দ্বেষ-মোহ-আচ্ছাদনমুক্ত; যিনি ধর্মে বশীভূত, পারগূ, বাসনাশূন্য; যিনি সংস্কার নিরোধ জ্ঞান লাভ করেছেন; তিনি সম্যকরূপে সংসারে বিচরণ করিবেন।

৩৭৫. যিনি অতীত ও অনাগতে তৃষ্ণাদৃষ্টির অতীত, যিনি অতীব শুদ্ধি ও প্রজ্ঞা সমন্বিত, সকল আয়তন হইতে মুক্ত, তিনি সংসারে সম্যকরূপে বিচরণ করিবেন।

৩৭৬. মার্গ জ্ঞাত হইয়া, ধর্ম জ্ঞান অধিগত করিয়া, আসবের প্রহাণ পরিষ্কারভাবে দেখিয়া, যিনি সমস্ত উপাধির ক্ষয়সাধন করিয়াছেন; তিনি সম্যকরূপে সংসারে বিচরণ করিবেন।

৩৭৭. “হে ভগবান, আপনি যাহা বলিলেন তাহা নিশ্চয়ই সত্য-যে ভিক্ষু এইভাবে জীবনযাপন করেন; যিনি সর্বসংযোজন হইতে মুক্ত হইয়া যোগবীথিতে সংযত হইয়াছেন, তিনি সংসারে সম্যকরূপে বিচরণ করিবেন।”

সম্যক প্রব্রাজনীয় সূত্র সমাপ্ত।


 

১৪. ধার্মিক সূত্র
আমি এইরূপ শুনিয়াছি। একসময় ভগবান শ্রাবস্তীর জেতবনে অনাথপিণ্ডিকের আরামে বাস করিতেছিলেন। সেই সময় ধম্মিক নামক উপাসক পাঁচশতজন সঙ্গী-উপাসক সাথে লইয়া ভগবানের নিকটে গিয়াছিলেন। ভগবানকে প্রণাম করিয়া তাঁহারা একপার্শ্বে আসন গ্রহণ করিলেন। একপার্শ্বে বসিয়া ধম্মিক উপাসক গাথায় ভগবানকে বলিলেন :

৩৭৮. “হে মহা প্রজ্ঞাবান গৌতম, আপনাকে জিজ্ঞাসা করিতেছি, কীরূপে ধর্ম আচরণকারী শ্রাবক সাধু হইয়া থাকেন? আগার হইতে অনাগারিকভাবে যিনি জীবনযাপন করেন তিনি, নাকি যিনি গৃহী-উপাসক, তিনি সাধু হইয়া থাকেন?

৩৭৯. আপনিই ইহলোক ও দেবলোকের গতি এবং গতিবিমোক্ষ তথা নির্বাণ বিদিত আছেন, আপনার মতো দক্ষ অর্থদর্শী আর কেহই নাই। তদ্ধেতু আপনিই বুদ্ধোত্তম নামে উক্ত হইয়াছেন।

৩৮০. আপনি সকল প্রকার জ্ঞানে জ্ঞানী হইয়া প্রাণীর প্রতি দয়াপরবশ হইয়া ধর্ম প্রকাশ করিয়াছেন। আপনি আবরণহীন, সামন্তচক্ষুসম্পন্ন এবং আপনিই বিমল হিসাবে সর্বলোকে দীপ্তিমান হইয়াছেন।

৩৮১. এরাবণ নামক নাগরাজা আপনার ‘জিন’ নাম শুনিয়া আপনার কাছে আসিয়াছিলেন। সে আপনার সঙ্গে আলাপ করিয়া শেষে আপনার কথা শ্রবণ করিয়া ‘সাধু’ বলিয়া খুশি মনে চলিয়া গিয়াছিলেন।

৩৮২. রাজা-বৈশ্রবণ কুবেরও ধর্ম জিজ্ঞাসাকামী হইয়া আপনার কাছে আসিয়াছিলেন। হে ধীর, তাঁহার দ্বারা জিজ্ঞাসিত হইয়া আপনি তাঁহাকেও উত্তর দিয়াছিলেন। তিনিও আপনার কথা শুনিয়া খুশি হইয়াছিলেন।

৩৮৩. স্থির ব্যক্তি যেমন গমনশীল দ্রুতগামীকে অতিক্রম করিতে অক্ষম হয়, তেমনি (তোমরা সম্যক প্রতিপন্ন, অন্যরা মিথ্যাপ্রতিপন্ন এমন) বাদশীল তির্থীয়, আজীবক অথবা নির্গ্রন্থদের মধ্যে কেহই প্রজ্ঞায় আপনাকে অতিক্রম করিতে সক্ষম নহে।

৩৮৪. (তোমরা সম্যক প্রতিপন্ন, অন্যরা মিথ্যাপ্রতিপন্ন এমন) বাদশীল ব্রাহ্মণগণ, আর কোনো কোনো বৃদ্ধ ব্রাহ্মণও, সবাই আপনার মতবাদানুসারী। তদ্রুপ যাহারা প্রতিবাদকারী বলিয়া গণ্য, তাহারাও আপনার মত দ্বারা চালিত।

৩৮৫. হে ভগবান, এই নিপুণ, সুখপ্রদায়ী, আপনার দ্বারা সুপ্রচারিত ধর্ম শুনিতে সবাই উৎসাহী। হে বুদ্ধশ্রেষ্ঠ, আপনাকে আমরা জিজ্ঞাসা করিতেছি, তাহার উত্তর দিন।

৩৮৬. শুনিবার জন্য উপস্থিত এই স্থানের সকল ভিক্ষু ও উপাসকগণ, দেবতারা যেমন বাসবের সুভাসিত কথা শুনেন, তেমন কলঙ্কহীন ব্যক্তি দ্বারা বিদিত ধর্ম মন দিয়া শ্রবণ করুন।

৩৮৭. হে ভিক্ষুগণ, আমার উপদেশ শ্রবণ কর। আমি তোমাদিগকে পাপধ্বংসী ধর্ম শিখাইব, সবাই উহা ধারণ কর। হিতকামী বুদ্ধিমান প্রব্রজিতদের উপযুক্ত ব্যবহার (আচার-আচরণ) অনুসরণ করো ।

৩৮৮. ভিক্ষু বিকালে অসময়ে ভ্রমণ করিবে না; সঠিক সময়ে ভিক্ষার জন্য গ্রামে যাইবে। কারণ অকালে ভ্রমণকারী ব্যক্তি বন্ধনে জড়িত হয়, সেইজন্য বুদ্ধগণ বিকালে (অসময়ে) বিচরণ করেন না।

৩৮৯. সত্ত্বগণকে আনন্দদানকারী রূপ, শব্দ, রস, গন্ধ ও স্পর্শ, এই সকল ধর্মে ছন্দ বা কামনা বাসনা অপনোদনপূর্বক যথাকালে তিনি প্রাতঃরাশ গ্রহণ করিবেন।

৩৯০. অতঃপর যথাসময়ে পিণ্ড সংগ্রহ করিয়া ভিক্ষু সেখান হইতে ফিরিয়া আসিয়া জনশূন্যস্থানে একাই উপবেশন করিবেন। শান্তমনে আধ্যাত্মিক (ত্রিলক্ষণ) চিন্তায় নিরত হইয়া তিনি মনকে বাহিরের রূপ-শব্দাদি আসক্তিবশে চালিত করিবেন। মনকে সম্যকভাবে রক্ষা করিবেন।

৩৯১. তিনি যদি কোনো শ্রাবকের সহিত কিংবা অন্য কোনো ব্যক্তি বা কোনো ভিক্ষুর সহিত কথাবার্তায় রত হন, তাহা হইলে তিনি শুধুমাত্র উত্তমধর্ম প্রকাশ করিবেন; কিছুতেই পিশুনবাক্য কিংবা পরনিন্দায় নিযুক্ত হইবেন না।

৩৯২. কারণ কোনো কোনো ব্যক্তি শত্রুতাজনক কথার প্রশ্রয় দেন। আমরা সেইরূপ মূর্খ ব্যক্তির প্রশংসা করি না। তাঁহারা নানাভাবে বন্ধনে জড়িত হন। মিথ্যা বিচারে লিপ্ত তাহাদের চিত্ত বহুদূরে ধাবিত হয়।

৩৯৩. যিনি সর্বশ্রেষ্ঠ জ্ঞানসম্পন্ন শ্রাবক, তিনি সুগতের দেশিত ধর্ম শুনিয়া বিচারপূর্বক পিণ্ড, বিহার, শয়নাসন এবং চীবরের ময়লা ধৌত করিবার জল ব্যবহার করিবেন।

৩৯৪. তদ্ধেতু, পিণ্ড, শয়নাসন, চীবর ধুইবার জল—এই সকল বস্তুর প্রতি ভিক্ষু পদ্মপাতার জলবিন্দুর মতো নির্লিপ্ত বা অনাসক্ত হইবেন।

৩৯৫. কীরূপে কোন ব্যক্তি গৃহীধর্ম পালন করিয়াও সাধু শ্রাবক হইতে সমর্থ হন, সেই কথাও তোমাদিগকে বলিব। কারণ যে পার্থিব ধনের অনুসরণ করে, তাহার পক্ষে পূর্ণ ভিক্ষুধর্মের পালন সম্ভব নহে।

৩৯৬. প্রাণিহত্যা করিবেন না, প্রাণিহত্যার কারণও হইবেন না, অন্যজনে হত্যা করিলে তাহা অনুমোদনও করিবেন না। জগতে ভীত ও নির্ভীক সকল প্রাণীর প্রতি সমানভাবে দয়াপরায়ণ হইয়া দণ্ড ত্যাগ করিবেন।

৩৯৭. যেই জিনিস অন্যের বলিয়া জানে-তাহা যাহাই হউক না কেন; এবং যে-কোনো জায়গাতেই হউক-উহা দেওয়া না হইলে শ্রাবক তাহা পরিত্যাগ করিবেন। তিনি অন্যকে চুরি করিতে উৎসাহিত করিবেন না, চৌর্যের অনুমোদনও করিবেন না। সকল প্রকার অদত্ত জিনিস তাহার পরিবর্জনীয় হইবে।

৩৯৮. বিজ্ঞব্যক্তি প্রজ্বলিত অঙ্গারস্তূপ বর্জনতুল্য অব্রহ্মচর্য তথা কামচারকে বর্জন করিবেন। ব্রহ্মচর্য পালন করিতে অসমর্থ হইলেও পরদার গমন বিরতির বিধান তিনি কখনো অতিক্রম করিবেন না।

৩৯৯. সভাগৃহে বা পরিষদ গৃহে তিনি কাহারও সহিত মিথ্যাবাক্য ভাষণ করিবে না; তিনি কাহাকেও মিথ্যাকথা বলিতে উৎসাহিত করিবেন না; মিথ্যার অনুমোদনও করিবেন না। তিনি সকল প্রকার অবিদ্যমান বিষয় পরিত্যাগী হইবেন।

৪০০. এই ধর্ম (মদ্যপান হইতে বিরতধর্ম) যে গৃহীলোকের রুচিকর হইবে, তিনি মদ্যপান হইতে বিরত হইবেন; মদ্যপান করিতে কাহাকেও উৎসাহিত করিবেন না, মদ্যপানের অনুমোদনও করিবেন না। কারণ মদ্যপানে আসক্ত ব্যক্তি উন্মাদগ্রস্ত হইয়া থাকে।

৪০১. মূর্খেরা মত্ততা কারণে পাপকার্য করিয়া থাকে। একই কারণে অন্যজনকেও তাহারা প্রমত্ত করে। এই অপুণ্যায়তন, উন্মাদনা ও বুদ্ধিহীনতা, মূর্খলোকের কর্ম বলিয়া তাহা ত্যাগ করিবেন।

৪০২. প্রাণিহত্যা করিবেন না; যাহা দেওয়া হয় নাই, তাহা গ্রহণ করিবেন না; মিথ্যা কথায় রত হইবেন না; মদ্যপায়ী হইবেন না; অপবিত্র মৈথুন সেবন হইতে বিরত হইবেন; রাত্রিভোজনও করিবেন না।

৪০৩. মালা ধারণ করিবেন না, সুগন্ধ দ্রব্য ব্যবহার করিবেন না, মঞ্চ বা ভূমিতে প্রসারিত আসনে শয়ন করিবেন; বুদ্ধকর্তৃক দুঃখের অন্তঃসাধনে প্রকাশিত ইহাই অষ্টাঙ্গিক উপোসথ নামে খ্যাত।

৪০৪. প্রতিহার্য এবং পক্ষরূপে মাসার্ধের চতুর্দশী, পঞ্চদশী ও অষ্টমী দিনে প্রসন্ন মনে অষ্টাঙ্গ উপোসথ উত্তমরূপে পালন করিবেন।

৪০৫. ভোরে উপোসথ ব্রত পালন, বিজ্ঞগণ কর্তৃক ভিক্ষুসংঘকে যথাশক্তি অন্ন, পানীয়াদি দান ও বিতরণ করিবেন এবং প্রসন্নচিত্তে সেই দান অনুমোদন করিবেন।

৪০৬. ধর্মসম্মত বাণিজ্যে নিয়োজিত হইয়া মাতাপিতার ভরণপোষণ করিবেন। ইহাই অপ্রমত্ত গৃহীর ব্রত, যদ্বারা তিনি “স্বয়ংপ্রভ” নামক দেবলোকে উৎপন্ন হইয়া থাকেন।

ধার্মিক সূত্র সমাপ্ত।

ক্ষুদ্র বর্গ সমাপ্ত।

স্মারক-গাথা

রত্ন, আমগন্ধ, হিরী, মঙ্গল ও সূচি লোমে;

ব্রাহ্মণের ধর্মাচার, নারিকেলশীল সমুত্থানে।

রাহুলের পুনঃপুন কল্প, পরিব্রাজক স্বস্থানে,

ধার্মিকজন বিদ্যমান খ্যাত, ক্ষুদ্রবর্গ হয় চৌদ্দতে।


 

৩. মহাবর্গ
১. প্রব্রজ্যা সূত্র
৪০৭. চক্ষুষ্মানগণ কর্তৃক সুবিবেচনায় যেই প্রব্রজ্যা অবলম্বিত ও রুচিকর হয়, আমি সেই প্রব্রজ্যার গুণ কীর্তন করিব।

৪০৮. ‘ঘরে বাস করা সম্বাধপূর্ণ (বিঘ্নসংকুল), ইহা অপবিত্রতা সৃষ্টির স্থান’। অপরপক্ষে ‘প্রব্রজ্যাজীবন মুক্ত আকাশের ন্যায়’; ইহা দর্শন করিয়া তিনি প্রব্রজ্যা অবলম্বন করিয়াছিলেন।

৪০৯. প্রব্রজ্যা গ্রহণ করিয়া তিনি কায়িক পাপকর্ম বর্জন করিয়াছিলেন। বাচনিক দুষ্কর্ম ত্যাগ করিয়া তিনি নিজের জীবিকাকে পরিশোধন করিয়াছিলেন।

৪১০. বুদ্ধ মগধগণের রাজগৃহে আগমন করিলেন; এবং সকল সুলক্ষণ ব্যাপ্ত করে পিণ্ডের জন্য মগধের গিরিব্রজে প্রবেশ করিলেন।

৪১১. বিম্বিসার প্রাসাদে স্থিত হইয়া তাঁহাকে দেখিতে পাইলেন এবং সুলক্ষণসম্পন্ন দেখিয়া তিনি এইরূপ বলিলেন :

৪১২. “আপনারা এই সাধুলোকের সেবায় নিযুক্ত হউন। ইনি সুদর্শন, মহান, শুদ্ধ ও সদাচারসম্পন্ন, তাঁহার দৃষ্টি যুগের তথা চারি হাতের অধিক অগ্রসর হয় না।

৪১৩. ইনি নিম্নচক্ষু, স্মৃতিমান, ইনি নীচকুল হতে প্রব্রজিত নহেন; রাজদূত প্রেরণ করিয়া তাঁহাকে জিজ্ঞাসা করুন-‘ভিক্ষু কোথায় যাইবেন?”

৪১৪. সেই প্রেরিত দূতেরা তাঁহার পিছনে পিছনে গমন করিল, ‘ভিক্ষু কোথায় যাইবেন? এবং কোথায় বাস করিবেন?’ তাহা তাঁহাকে জিজ্ঞাসা করিবার জন্য।

৪১৫. ঘরে ঘরে ভিক্ষা সংগ্রহ করিয়া, ইন্দ্রিয়সমূহে গুপ্তদ্বার ও সুসংযত হইয়া সম্প্রজ্ঞানে স্মৃতিমান সেই ভিক্ষু অধিক গ্রহণ করিয়া সহসা পাত্র পূর্ণ করিলেন না।

৪১৬. পিণ্ডাচরণে বিচরণ করিয়া, নগর হইতে নিষ্ক্রমণপূর্বক সেই মুনি পণ্ডবে (পর্বতে) গমন করিলেন। তাহারা ভাবিলেন, এখানেই তিনি অবস্থান করিবেন।

৪১৭. সেই বাসস্থানে তাঁহাকে প্রবিষ্ট দেখিয়া দূতেরাও তথায় উপবেশন করিল এবং তাহাদের মধ্য হইতে একজন দূত ফিরিয়া গিয়া রাজাকে সংবাদ নিবেদন করিল।

৪১৮. “মহারাজ, এই ভিক্ষু পণ্ডব পর্বতের পূর্বদিকে বসিয়া বাঘের মতো, বৃষভের ন্যায় এবং পর্বত গুহার সিংহের মতো উপবিষ্ট আছেন।”

৪১৯. দূতের বচন শুনিয়া ক্ষত্রিয়যোগ্য ভদ্রযানে আরোহণপূর্বক রাজা ত্বরিৎ গতিতে পণ্ডব পর্বতে গমন করিলেন।

৪২০. ক্ষত্রিয়রাজ যতদূর পথ যানে করিয়া যাওয়া যায়, ততদূর পর্যন্ত যাইয়া পরে যান হইতে নামিয়া পায়ে হাঁটিয়া গিয়া তাঁহার কাছে উপস্থিত হইলেন।

৪২১. রাজা উপবেশন করিয়া যথারীতি অভিবাদন ও প্রীত্যালাপ করিয়া এই ভাব ব্যক্ত করিলেন :

৪২২. “আপনি যুবক ও কমনীয়, আপনার নবযৌবন, আপনি সুন্দর বর্ণসম্পন্ন এবং উচ্চবংশীয় ক্ষত্রিয়ের মতো প্রতীয়মান।

৪২৩. আপনি সৈন্যদল সম্মুখে রাখিয়া রাজবাহিনীর শোভা বর্ধনকারী হইবেন। আমি আপনাকে প্রচুর ভোগসম্পত্তি দান করিব, আপনি ভোগ করুন। আমি জিজ্ঞাসা করিতেছি, আপনার জাতি কী, তা প্রকাশ করুন।”

৪২৪. “হে রাজন, হিমালয়ের কাছে ধন-বীর্যসম্পন্ন অধিবাসীগণ লইয়া কোশল নামে এক সহজগম্য জনপদ আছে।

৪২৫. তাঁহারা আদিত্য (সূর্য) গোত্রীয় নামে পরিচিত, শাক্যজাতি নামে বিখ্যাত। সেই কুল হইতে আমি প্রব্রজিত। কাম ও ভোগসুখ আমার প্রার্থনীয় নহে।

৪২৬. কামের আদীনব (উপদ্রব) দেখিয়া, ত্যাগের মাধ্যমে উপশমসুখ চিন্তা করিয়া, আমি প্রধান (উত্তম সুখ) লাভ করিবার জন্য গমন করিব। ইহাই আমার মনোরঞ্জক।”

প্রব্রজ্যা সূত্র সমাপ্ত।


 

২. প্রধান সূত্র
৪২৭. আমি যখন চিত্তকে একাগ্র করিয়া নৈরঞ্জনা নদীর তীরে অতীব পরাক্রমের সহিত যোগক্ষেম (নির্বাণ) লাভ করিবার জন্য ধ্যান নিরত ছিলাম,

৪২৮. নমুচি (মার) তখন করুণবাক্য বলিতে বলিতে আগমন করিল-“আপনি কৃশ ও দুর্বর্ণ, আপনি মৃত্যুর সন্নিকটে।

৪২৯. আপনার সহস্রভাগ এখন মরণের অধিকারে; একাংশমাত্র জীবনের। ওহে জীবের পক্ষে জীবন ধারণই শ্রেয়। জীবনধারণ করিলেই পুণ্যকার্য করিতে সমর্থ হইবেন।

৪৩০. ব্রহ্মচর্য আচরণে ও যজ্ঞাগ্নিতে আহুতি দানে আপনার প্রচুর পুণ্য সংগৃহীত হইবে। প্রধান (সমাধি) হইতে আপনার কী লাভ হইবে?

৪৩১. “প্রধানের মার্গ কঠিন, দুর্গম, দুষ্কর ও দুরতিক্রম্য” এই গাথা ভাষণ করিতে করিতে মার বুদ্ধের সন্নিকটে স্থিত হইলেন।

৪৩২. মার এইরূপ বলিলে, ভগবান তাঁহাকে বলিলেন, “হে প্রমত্তবন্ধু পাপীষ্ট, তুমি কী কারণে এখানে আসিয়াছ?

৪৩৩. অণুমাত্র পুণ্যকর্ম আমার দরকার নাই। যে পুণ্যকর্ম প্রয়োজনীয়, তাহা মারকে ব্যক্ত করা প্রয়োজন।

৪৩৪. আমি শ্রদ্ধা, বীর্য ও প্রজ্ঞাসম্পন্ন। আমি প্রতিজ্ঞাবদ্ধ। তবুও কী কারণে আমাকে জীবনধারণ করিতে অনুরোধ করিতেছ?

৪৩৫. এই বাতাস নদীর স্রোতকেও শোষণ করিবে। আমার মতো সংকল্পবদ্ধের রক্তও কী, উহা শোষণ করিবে না?

৪৩৬. রক্ত শুকাইলে, পিত্ত আর শ্লেষ্মাও শুকাইয়া যায়। মাংস কমিয়া গেলে চিত্ত (মন) অধিকতর শান্ত হয়; আমার স্মৃতি, প্রজ্ঞা ও সমাধি ইহাতে খুব বেশি পরিমাণে স্থিত হইয়া থাকে।

৪৩৭. এইভাবে অবস্থান করিলে চিত্ত কামে প্রক্ষিপ্ত না হইয়া উত্তম অনুভূতি প্রাপ্ত হয়। তেমন সত্ত্বদের পরিশুদ্ধিতা দেখ।

৪৩৮. কাম তোমার প্রথম সৈন্য। অরতিকে দ্বিতীয় সৈন্য বলা হয়। তোমার তৃতীয় সৈন্য হইল ক্ষুৎপিপাসা আর চতুর্থ সৈন্য হইল তৃষ্ণা।

৪৩৯. স্ত্যানমিদ্ধ (আলস্যতন্দ্রা) তোমার পঞ্চম সৈন্য। ভীরুতা ষষ্ঠ সৈন্য বলিয়া উক্ত হয়। তোমার সপ্তম সৈন্য বিচিকিৎসা (সন্দেহ) এবং ম্রক্ষ ও থম্ভ (কুহনা-জড়তা) অষ্টম সৈন্য বলিয়া কথিত হয়।

৪৪০. লাভ, সুনাম (যশ), সৎকার, মিথ্যালব্ধ যশ; যে ব্যক্তি নিজকে নিজে উৎকর্ষ (উন্নত) মনে করিয়া পরকে অবজ্ঞা (ঘৃণা) করে।

৪৪১. হে নমুচি, ইহারাই তোমার সৈন্য। যাহারা শ্রমণ-ব্রাহ্মণকে মুক্তির পথে অন্তরায় করে অন্ধকারের পক্ষভুক্ত করে থাকে। অসুর যাহাকে জয় করিতে অক্ষম, তোমার সেই সৈন্যকে যাহারা পরাজয় করিতে সমর্থ হয়, তাহারাই প্রকৃত সুখ লাভ করিয়া থাকে।

৪৪২. সতর্ক হও, এই তৃষ্ণারণ্য পরিহার কর, জগতে আমার এই জীবনকে ধিক! যদি সংগ্রামে পরাজিত হই। পরাজিত জীবনের চেয়ে সংগ্রামে আমার মরণই শ্রেয়স্কর।

৪৪৩. কোনো কোনো শ্রমণ-ব্রাহ্মণ (তোমার সেনাসমূহ) না দেখে (তথা না জেনে), তাতে অভিভূত হয়। কিন্তু নির্বাণকামীগণের মার্গ তোমার সেনারা জানিতে পারে না।

৪৪৪. সশস্ত্র মার ও তৎ চারিদিকে সৈন্যবাহিনী দেখিতে পাইয়া আমি যুদ্ধ করিবার জন্য গমন করিতেছি। যাহাতে আমি কোনো অবস্থাতে সংকল্পে স্থানচ্যুত না হই।

৪৪৫. দেবতা ও মানব কর্তৃক অপরাজেয় তোমার সৈন্যদলকে আমি প্রজ্ঞারূপ পাথর দ্বারা মাটির পাত্রের ন্যায় ধ্বংস করিব।

৪৪৬. সংকল্পকে বশীভূত করিয়া, স্মৃতিকে সুপ্রতিষ্ঠিত করিয়া, আমি রাষ্ট্র হইতে রাষ্ট্রান্তরে শিষ্যগণকে বিস্তারিতভাবে শিক্ষাদান করিয়া বিচরণ করিব।

৪৪৭. তাহারা অপ্রমত্ত ও দৃঢ় প্রতিজ্ঞ হইয়া শাসনরক্ষকে পরিণত হইবে এবং কামনা রহিত চিত্তসম্পন্ন হইয়া এমনস্থানে গমন করিবে, যেখানে গমন করিলে কোনো অনুশোচনা করিতে হয় না।

৪৪৮. “আমি সাত বৎসর ভগবানের পদানুসরণ করিয়াছি; সম্যকসম্বুদ্ধের স্মৃতিচ্যুতি আমি দেখিতে পাই নাই।

৪৪৯. কাক মসৃণকালা রঙের পাথরের চারিদিকে উড়ে উড়ে ঘুরিয়া থাকে; এখানে কোনো কী কোমল জিনিস, কোনো তৃপ্তিকর জিনিস রয়েছে কী?

৪৫০. অন্য তৃপ্তিকর কোনো জিনিস লাভ না করিয়া সেখান হইতে কাক চলিয়া যায়; রিক্ত হইয়া কাক যেমন পর্বতের দিকে চলিয়া যায়; তেমনি আমরাও গৌতমের নিকট হইতে চলিয়া যাইব।”

৪৫১. শোকপরিবৃত মারের বীণার তন্ত্রী অবশ হইয়া পড়িল; এবং সেই দুর্মনা যক্ষ তৎক্ষণাৎ সেখান হইতে অন্তর্ধান হইল।

প্রধান সূত্র সমাপ্ত।


 

৩. সুভাষিত সূত্র
আমি এইরূপ শুনিয়াছি। একসময় ভগবান শ্রাবস্তী নগরে জেতবন উদ্যানে অনাথপিণ্ডিকের আরামে বাস করিতেছিলেন। তথায় একদিন ভগবান ভিক্ষুগণকে “হে ভিক্ষুগণ,” বলিয়া আহ্বান করিলেন। তখন ভিক্ষুগণ “হ্যাঁ প্রভু” বলিয়া প্রত্যুত্তর জানাইলেন। ভগবান এইরূপ বলিলেন :

“ভিক্ষুগণ; চারি অঙ্গ-সমন্নাগত বাক্য সুভাষিত, দুর্ভাষিত নহে; জ্ঞানীদের কাছে উহা দোষহীন, অনিন্দনীয়। সেই চারি অঙ্গ কী কী? হে ভিক্ষুগণ, ভিক্ষু সুবাক্য ভাষণ করেন, দুর্বাক্য তিনি বলেন না। তিনি যথাধর্ম ভাষণ করেন, অধর্ম বাক্য বলেন না। ভিক্ষু প্রিয়বাক্য বলেন, অপ্রিয়বাক্য বলেন না। এবং তিনি সত্যবাক্য বলিয়া থাকেন, মিথ্যাবাক্য বলেন না। ভিক্ষুগণ, এই চারি অঙ্গ-সমন্নাগত বাক্য সুভাষিত, দুর্ভাষিত নহে; উহা বিজ্ঞদের কাছে দোষহীন, অনিন্দনীয়।” ভগবান এইরূপ বলিলেন। ইহা বলিয়া সুগত শাস্তা পুনরায় এইরূপ বলিলেন :

৪৫২. “সাধু ব্যক্তিরা সুভাষিত বাক্যকে সর্বশ্রেষ্ঠ বলিয়া থাকেন। যথাধর্ম বাক্য বলিয়া থাকেন, অধর্ম কথা বলেন না; ইহা দ্বিতীয়। প্রিয়বাক্য বলিয়া, অপ্রিয়বাক্য বলেন না; ইহা তৃতীয়। সত্যকথা বলিয়া থাকেন, মিথ্যাকথা বলেন না; ইহা চতুর্থ।”

অতঃপর আয়ুষ্মান বঙ্গীস আসন হইতে উঠিয়া, পরিহিত চীবর একাংশ আবৃত করিয়া, ভগবানকে অঞ্জলি প্রণামপূর্বক এইরূপ বলিলেন, “হে ভগবান, আমাকে কিছু বলিতে অনুমতি দিন। হে সুগত, আমাকে কিছু বলিতে অনুমতি দিন।” ভগবান বঙ্গীসকে বলিলেন, “বঙ্গীস, অনুমতি দিলাম, যাহা ইচ্ছা তুমি বলিতে পার।” তৎপরে আয়ুষ্মান বঙ্গীস ভগবানের সামনে স্থিত হইয়া সারপূর্ণ গাথায় তাঁহার স্তুতি করিলেন :

৪৫৩. যে বাক্য আত্মপীড়াদায়ক নহে, যাহা পরকে আঘাত করে না, সেইরূপ সুভাষিত বাক্য ভাষণ করা যেতে পারে।

৪৫৪. যে বাক্য সাদরে গ্রহণযোগ্য হয়, পাপসংস্পর্শশূন্য হইয়া যাহা অন্যজনের আনন্দজনক হয়; সেইরূপ প্রিয়বাক্য ভাষণ করা যেতে পারে।

৪৫৫. সত্যই অমৃতবাক্য; ইহা সনাতন ধর্ম। সাধুলোক সত্যে, অর্থে ও ধর্মে প্রতিষ্ঠিত বলিয়া, উক্ত হইয়াছে।

৪৫৬. নির্বাণ লাভের উপায়স্বরূপ যে শান্তিময় দুঃখনাশকারী বাক্য বুদ্ধ ভাষণ করিয়া থাকেন, সেই বাক্যই সকল বাক্যের মধ্যে উত্তম।

সুভাষিত সূত্র সমাপ্ত।


 

৪. সুন্দরিক ভারদ্বাজ সূত্র
আমি এইরূপ শুনিয়াছি। একসময় ভগবান কোশল দেশে সুন্দরিকা নদীর তীরে অবস্থান করিতেছিলেন। সেই সময়ে সুন্দরিকভারদ্বাজ ব্রাহ্মণ সুন্দরিকা নদীর তীরে অগ্নিতে আহুতি দান করিয়া অগ্নিপূজায় ব্যস্ত ছিলেন। অতঃপর তিনি আহুতি দান ও পূজা সমাপ্ত করিয়া আসন হইতে উঠিয়া চারিদিকে অবলোকনপূর্বক বলিলেন, “এই অবশিষ্ট অর্ঘ্য কাহার ভোজনের যোগ্য হইবে?” সুন্দরিকভারদ্বাজ অদূরে বৃক্ষমূলে স্ব-মস্তকাবৃত ভগবানকে উপবিষ্ট দেখিলেন। তাঁহাকে দেখিয়া বামহাতে অবশিষ্ট ঘৃত এবং ডানহাতে জলপাত্র গ্রহণ করিয়া ভগবানের কাছে গমন করিলেন।

তখন ভগবান সুন্দরিক ভারদ্বাজ ব্রাহ্মণের পায়ের শব্দে মাথার আবরণ খুলিয়া ফেলিলেন। সুন্দরিক ভারদ্বাজ ব্রাহ্মণ “ইনি তো একজন মুণ্ডিত মস্তক”। ইদানিং কোনো কোনো ব্রাহ্মণও মুণ্ডিত মস্তকী হইয়া থাকেন। আমি তার নিকটে গিয়া, তিনি কোন জাতি তা জিজ্ঞাসা করিতে পারি। অতঃপর সুন্দরিক ভারদ্বাজ ব্রাহ্মণ যেখানে ভগবান, তথায় উপস্থিত হইলেন। উপস্থিত হইয়া জিজ্ঞাসা করিলেন, “আপনার জাতি কী?”

এইভাবে জিজ্ঞাসিত হইয়া ভগবান সুন্দরিক ভারদ্বাজ ব্রাহ্মণকে গাথার সাহায্যে বলিলেন :

৪৫৭. “আমি ব্রাহ্মণ নহি, রাজপুত্রও নহি, আর বৈশ্যও নহি। গোত্রের পরিচয় সাধারণজনের জন্যেই। আমি এইগুলিকে তুচ্ছ জ্ঞানেই জগতে বিচরণ করি।

৪৫৮. আমি সঙ্ঘাটি পরিহিত ও গৃহহীন হইয়া বিচরণ করি। মুণ্ডিত মস্তক, শান্তমন হওত আমি মানবের সংসর্গে নির্লিপ্ত। হে ব্রাহ্মণ, তাই গোত্র জিজ্ঞাসা করিয়া আমাকে তুমি অপ্রয়োজনীয় প্রশ্ন করিয়াছ।”

৪৫৯. “ব্রাহ্মণেরা একে অন্যকে জিজ্ঞাসা করিয়া থাকেন, ‘আপনি কি ব্রাহ্মণ”?

৪৬০. তুমি যদি নিজেকে ‘আমি ব্রাহ্মণ’ এইরূপ বল এবং আমাকে অব্রাহ্মণ আখ্যা দাও; তাহা হইলে আমি তোমাকে তিনপদ চব্বিশ অক্ষর সাবিত্রী সম্বন্ধে জিজ্ঞাসা করিব।”

৪৬১. “এই জগতে ঋষিগণ, মানবগণ, ক্ষত্রিয় ও ব্রাহ্মণগণ কী কারণে দেবতাদের উদ্দেশ্যে বহুল পরিমাণে যজ্ঞ সম্পাদন করেন?”

৪৬২. “যজ্ঞকালে যেইজন বেদজ্ঞ পুরুষের আহুতি লাভ করেন, তার আহুতি উন্নত, ইহাই বলা হইয়া থাকে।

৪৬৩. তখন ব্রাহ্মণ বলিলেন, তাহলে আমার এই আহুতি নিশ্চয় ফলবান হইবে, যেহেতু আমি এতাদৃশ বেদজ্ঞের দর্শন পাইয়াছি। আপনার মতো পুরুষের অদর্শনে অন্য কোনো হীনজন আমার এই পূজা ভোগ করিত।

৪৬৪. হে ব্রাহ্মণ, যদি তুমি এতে কোনো সার্থকতা দর্শন কর, তাহা হইলে তুমি এস; এবং সদর্থ কী, তা জিজ্ঞাসা কর। ইহা সম্ভব যে, তুমি এখানে শান্ত, রাগমুক্ত, দুঃখহীন, তৃষ্ণাহীন, বুদ্ধিমান পুরুষের সন্ধান পাইবে।”

৪৬৫. “হে গৌতম, আমি যজ্ঞেরত, যজ্ঞে ইষ্টকামী, কিন্তু তাহা আমি জানি না। ভগবান, আমাকে উপদেশ দান করুন, যেভাবে যজ্ঞ বেশি ফলবান হয়; সে উপায় আমাকে বলিয়া দিন।”

তাহা হইলে, হে ব্রাহ্মণ, কর্ণপাত কর, আমি তোমাকে ধর্মোপদেশ দিব-

৪৬৬. জাতি জিজ্ঞাসা করিও না, চরণই জিজ্ঞাসা কর। কাঠ হইতে অগ্নির জন্ম হয়। মুনি নীচকুলে জন্মিলেও ধৃতিমান (বহুশ্রুত), বিবেক সংযত হইয়া পাপে লজ্জাশীল হইয়া উচ্চবংশীয় আচরণসম্পন্ন হইতে পারেন।

৪৬৭. যিনি সত্যের দ্বারা দমিত ও সংযমসম্পন্ন, বেদান্তে উচ্চতম জ্ঞানের অধিকারী এবং পূর্ণ-ব্রহ্মচর্যসম্পন্ন; তিনি যথাকালে হব্য লাভ করেন; হে পুণ্যকামী ব্রাহ্মণ, দানযজ্ঞের আয়োজন করুন।

৪৬৮. যাঁহারা কামসুখ বর্জন ও গৃহত্যাগ করিয়া বিচরণকারী এবং সুসংযতাত্ম হইয়া সরল (মাকুর তাঁত বোনার কাজে ব্যবহৃত এক প্রকার যন্ত্র, যা দিয়ে সুতা আড়াআড়িভাবে বোনানো হয়) মতো বিচরণ করেন, যথাকালে তাঁহারা হব্য লাভ করিয়া থাকেন। হে পুণ্যকামী ব্রাহ্মণ তেমন দানযজ্ঞের আয়োজন করুন।

৪৬৯. যাঁহারা বীতরাগ, সুসমাহিত ইন্দ্রিয়সম্পন্ন হইয়া, রাহুগ্রাস প্রমুক্ত চন্দ্রের মতো উদ্ভাসিত; তাঁহারা যথাকালে হব্য লাভ করিয়া থাকেন। হে পুণ্যকামী ব্রাহ্মণ, তেমন দানযজ্ঞের আয়োজন করুন।

৪৭০. যাহারা সর্বদা স্মৃতিমান এবং যাহারা স্বার্থপরতা ত্যাগ করিয়া অনাসক্তভাবে জগতে বিচরণ করেন; তাঁহারা যথাকালে হব্য লাভ করিয়া থাকেন। হে পুণ্যকামী ব্রাহ্মণ, তেমন দানযজ্ঞের আয়োজন করুন।

৪৭১. কামভোগে যিনি ইচ্ছাহীন হইয়া, কাম বিজয়ীরূপে যিনি বিচরণ করেন এবং জন্ম-মৃত্যুর অন্ত বিদিত হইয়া যিনি পরিনির্বাপিত; গভীর জলাশয়ের মতো যিনি শান্ত; সেই অর্হৎ তথাগতেরই যজ্ঞচর্ব (যজ্ঞের পায়েস) লাভ হওয়া প্রয়োজন।

৪৭২. অনন্ত জ্ঞানসম্পন্ন তথাগত সাধুর সহিত অনুরূপ (সাধু) ব্যবহারকারী, অসাধু হইতে দূরে অবস্থানকারী। তিনি ইহলোকে ও পরলোকে অকলঙ্কিত। সেই অর্হৎ তথাগতেরই যজ্ঞনৈবেদ্য লাভ হওয়া প্রয়োজন।

৪৭৩. যাঁহার ছলনা নাই, অহংকার নাই, যিনি বীতলোভ, নিঃস্বার্থ, তৃষ্ণাহীন; ক্রোধ পরিত্যক্ত হইয়া যিনি শান্তিপূর্ণভাবে অবস্থান করেন এবং যে ব্রাহ্মণ শোকমল রহিত; সেই তথাগতেরই যজ্ঞনৈবেদ্য লাভ হওয়া প্রয়োজন।

৪৭৪. চিত্তের সকল প্রকার আসক্তি বর্জিত হইয়া যাঁহার মন গৃহে রমিত হয় না; যাঁহার কোনো কিছু পরিগ্রহণ (উপাদান) নাই; যিনি ইহলোকে কিম্বা পরলোকে বাসনাশূন্য; সেই অর্হৎ তথাগতেরই যজ্ঞচর্ব লাভ হওয়া প্রয়োজন।

৪৭৫. যিনি সমাহিত, ওঘ (অবিদ্যা ও তৃষ্ণারূপ প্লাবন) অতিক্রমকারী, উত্তম দর্শনের দ্বারা যিনি ধর্মকে জানিতে পারিয়াছেন; যিনি ক্ষীণাস্রব এবং অন্তিমদেহ ধারণকারী: সেই অর্হৎ তথাগতেরই যজ্ঞনৈবেদ্য লাভ হওয়া প্রয়োজন।

৪৭৬. যাঁহার ভবাসব ও কর্কশবাক্য তুলাধুনা, অস্তগত ও বিনষ্ট হইয়াছে; সকল উপাধি হইতে মুক্ত, সেই বেদজ্ঞ অর্হৎ তথাগতেরই যজ্ঞনৈবেদ্য প্রাপ্ত হওয়া প্রয়োজন।

৪৭৭. যিনি সঙ্গা (বন্ধন) ছিন্ন করিয়াছেন, যাহার কোনো বন্ধন নাই; দুঃখ, দুঃখের বিষয় পরিজ্ঞাত হইয়া যিনি অহংকারীদের মধ্যে নিজেই অহংকারমুক্ত; সেই অর্হৎ তথাগতেরই যজ্ঞনৈবেদ্য লাভ হওয়া প্রয়োজন।

৪৭৮. যিনি আশার উপর নির্ভরশীল হন না, বিবেক (নির্বাণ) দর্শী, অপরের উপদেশিত মিথ্যাদৃষ্টি বিজয়ী; যাঁহার কোনো প্রকার অবলম্বন (জন্মমূল) নাই; সেই অর্হৎ তথাগতেরই যজ্ঞনৈবেদ্য লাভ হওয়া প্রয়োজন।

৪৭৯. যিনি সকল ধর্মের পরপারে উত্তীর্ণ; পুনঃপুন জন্মদায়ি সকল ধর্মকে যিনি বিধূপিত, বিক্ষিপ্ত, অস্তগত ও বিনষ্ট, শান্ত, অস্তগত করে কিছুই অবশেষ রাখেননি, যিনি উপাদান ক্ষয় হেতু শান্ত, বিমুক্ত; সেই অর্হৎ তথাগতেরই যজ্ঞনৈবেদ্য লাভ হওয়া প্রয়োজন।

৪৮০. যিনি সংযোজন ও জন্মক্ষয়ান্তদর্শী, যিনি আসক্তির পথ বিশেষভাবে ত্যাগ করিয়াছেন; শুদ্ধ, নির্দোষ, বিমল, নিষ্কলঙ্ক, সেই অর্হৎ তথাগতই যজ্ঞনৈবেদ্য উপহার পাইবার যোগ্য।

৪৮১. যিনি সমাহিত, ঋজুগত, স্থিরচিত্তে নিজের আত্মাকে খুঁজে পান না; সেই বাসনাহীন, অখিল (বাঁধাহীন), ভয়হীন অর্হৎ তথাগতই যজ্ঞনৈবেদ্য উপহার লাভ করিবার যোগ্য।

৩৮২. যাঁহার কিছুতেই মোহ নাই; সকল ধর্মে যিনি জ্ঞানলাভী; যিনি অন্তিম দেহ ধারণকারী এবং যিনি অতি উত্তম কল্যাণময় সম্বোধিলাভী, চিত্ত শুদ্ধির পূর্ণতায় উপনীত, সেই অর্হৎ তথাগতই যজ্ঞনৈবেদ্য উপহার লাভ করিবার যোগ্য।

৪৮৩. “আমার আহুতি সত্য হউক। কারণ বেদগূদের (পূর্ণতালাভী) মধ্যে আমি এতাদৃশ পুরুষের দর্শন লাভ করিয়াছি। ব্রহ্মা-সাক্ষী আছেন, হে ভগবান, আমাকে আশ্রয় প্রদান করুন এবং আমার যজ্ঞনৈবেদ্য আপনি ভোগ করুন।”

৪৮৪. ভগবান : “গাথা আবৃত্তি করিয়া যাহা লাভ হয়, তাহা আমি ভোজন করি না। হে ব্রাহ্মণ, ইহা দিব্যদর্শনসম্পন্নদের ধর্ম নয়। গাথা আবৃত্তি জনিত লাভকে বুদ্ধাদি মহাপুরুষেরা পরিত্যাগ করেন। হে ব্রাহ্মণ, সম্যকদর্শী বা বুদ্ধদের ইহাই রীতি।

৪৮৫. যিনি সংসার হইতে মুক্তিলাভী মহর্ষি, ক্ষীণাসব, অনুতাপ উপশমকারী; তাঁহাকে অন্যরকম অন্ন, পানীয়াদির সাহায্যে পরিচর্যা কর। কারণ, পুণ্যকামীদের উহাই উপযুক্ত ক্ষেত্র।”

৪৮৬. সুন্দরিক ভারদ্বাজ “সাধু, সাধু, হে ভগবান, আমি জানিতে চাই, আমার ন্যায় দায়কের দক্ষিণা কাহার ভোজনের যোগ্য হইবে? আপনার শাসনে আশ্রয় গ্রহণ করিয়া যজ্ঞ করিলে, কাহাকে আমি আহুতি পরিবেশন করিব?”

৪৮৭. ভগবান, যিনি বিগত সারম্ভ (বদ্ধমূল ক্রোধ), যাঁহার চিত্ত অনাবিল, কাম হইতে বিমুক্ত, যিনি আলস্যহীন,

৪৮৮. যিনি পাপবিজয়ী, জন্ম-মৃত্যু সম্বন্ধে জ্ঞানলাভী, যে মুনি মোনেয়্য (প্রজ্ঞা) সম্পন্ন, তাদৃশ যজ্ঞ সম্পাদনকারী,

৪৮৯. “ভ্রূকুটি (কুটিলতা) বিনয়ন বা ত্যাগ করিয়া তাঁহাকে কৃতাঞ্জলিপুটে নমস্কার কর, অন্নপানীয় দ্বারা তাঁহার পূজা কর। এইভাবে দক্ষিণা সফল হইবে।”

৪৯০. সুন্দরিক ভারদ্বাজ “আপনি বুদ্ধ, যজ্ঞচর্ব বা আহুতি আপনারই পাওয়া দরকার। আপনি অনুত্তর পুণ্যক্ষেত্র। জগতের সকল যজ্ঞাহুতি আপনারই প্রাপ্য। ভগবানকে প্রদত্ত দান হইতে মহাফল লাভ হইয়া থাকে।”

অতঃপর সুন্দরিক ভারদ্বাজ ব্রাহ্মণ ভগবানকে এইরূপ বলিলেন, “আশ্চর্য! গৌতম, খুবই আশ্চর্য। যেমন, হে গৌতম, উৎপাটিত দ্রব্য পুনঃপ্রতিষ্ঠা করা হয়; আচ্ছাদিত বস্তু প্রকাশিত করা হয়, মূর্খ ব্যক্তিকে পথ দেখানো হয়, চক্ষুষ্মান ব্যক্তি রূপসমূহ দেখিবার জন্য অন্ধকারে তৈলপ্রদীপ ধারণ করা হয়; তেমন হে গৌতম; অনেক প্রকারে আপনি ধর্ম প্রকাশিত করিয়াছেন। আমি পূজনীয় গৌতমের আশ্রয় গ্রহণ করিতেছি। তাঁহার প্রচারিত ধর্মের ও ভিক্ষুসংঘের আশ্রয় গ্রহণ করিতেছি। পূজনীয় গৌতমের নিকট আমি প্রব্রজ্যা ও উপসম্পদা লাভ করিবার ইচ্ছা করিতেছি।”

তৎপরে নব উপসম্পন্ন আয়ুষ্মান সুন্দরিক ভারদ্বাজ ব্রাহ্মণ নির্জনবাসী, অপ্রমত্ত, উৎসাহপূর্ণ, দৃঢ়সংকল্পী হইয়া অতিশীঘ্র যথার্থ পথাবলম্বনকারী কুলপুত্রগণ, যে সম্পদ লাভের জন্য গৃহত্যাগ করিয়া গৃহহীন প্রব্রজ্যার আশ্রয় গ্রহণ করেন, সেই অনুত্তর ব্রহ্মচর্যের পর্যাবসান (নির্বাণ) স্বয়ং সাক্ষাৎ ও উপলব্ধি করিয়া ইহজীবনেই উহার পূর্ণতা সাধন করেন, ঠিক তদ্রুপ ফল ইহ জীবনেই লাভ করিলেন। ‘জন্মবীজ ধ্বংস হইয়াছে, ব্রহ্মচর্য উৎযাপিত হইয়াছে, কর্তব্য সম্পন্ন হইয়াছে, ইহজীবনে করণীয় আর কিছুই নাই। ইহা বিদিত হইয়া আয়ুষ্মান সুন্দরিকভারদ্বাজ অর্হৎদের মধ্যে অন্যতম হইলেন।

সুন্দরিক ভারদ্বাজ সূত্র সমাপ্ত।


 

৫. মাঘ সূত্র
আমি এইরূপ শুনিয়াছি। একসময় ভগবান রাজগৃহের গৃধ্রকূট পর্বতে অবস্থান করিতেছিলেন। তখন মাঘ নামক একজন যুবক ভগবানের কাছে উপস্থিত হইয়া তাঁহাকে অভিবাদনপূর্বক তাঁহার সহিত মধুর চিত্তে আনন্দদায়ক বাক্য আলাপ করিবার পর, একপার্শ্বে উপবেশন করিলেন। উপবেশন করিয়া যুবক মাঘ ভগবানকে এইরূপ বলিলেন :

“হে গৌতম, আমি দায়ক, দানপতি, সদ্বক্তা (বদান্য) ও সবসময় প্রার্থনা পূর্ণ করিতে ইচ্ছুক। ধর্মের মাধ্যমে আমি ধন অন্বেষণকারী। এইভাবে ধর্মের দ্বারা লাভ করা এবং সংগ্রহকৃত ধন আমি এক, দুই, তিন, চার, পাঁচ, ছয়, সাত, আট, নয়, দশ, বিশ, চল্লিশ, পঞ্চাশ অথবা একশত জন লোককেও দিয়া থাকি। তদপেক্ষা অধিকও আমি দিয়া থাকি। হে গৌতম, এইরূপ দানের অনুষ্ঠান করিয়া আমি কী বহু পুণ্য অর্জন করি?”

“হে যুবক, তুমি দায়ক, সদ্বক্তা (বদান্য) ও সব সময় প্রার্থনা পূর্ণ করিতে ইচ্ছুক। ধর্মের মাধ্যমে তুমি ধন অন্বেষণকারী। এইভাবে ধর্মের দ্বারা লাভ করা এবং সংগ্রহকৃত ধন তুমি এক, দুই, তিন, চার, পাঁচ, ছয়, সাত, আট, নয়, দশ, বিশ, ত্রিশ, চল্লিশ, পঞ্চাশ, অথবা একশত জন লোককেও দিয়া থাক। তদপেক্ষা অধিকও তুমি দান করিয়া থাক। এইভাবে দানের অনুষ্ঠান করিয়া, তুমি অবশ্যই বহু পুণ্য অর্জন কর। ওই দান প্রচুর পুণ্য প্রসবকারী।”

অতঃপর যুবক মাঘ, ভগবানকে গাথায় সম্বোধন করিলেন :

৪৯১. “কাষায় বসন পরিধানপূর্বক গৃহহীন হইয়া ভ্রমণশীল সদ্বক্তা গৌতমকে, আমি জিজ্ঞাসা করিতেছি, ‘যে গৃহস্থ দানপতি, সব সময় প্রার্থনা পূরণকারী এবং যিনি পুণ্যার্থী ও পুণ্যাকাঙ্ক্ষী হইয়া দানানুষ্ঠান করিয়া এই জগতে অন্যজনকে অন্নপানীয়াদি দান করেন, তিনি কী রকম পাত্রে দান করিলে ওই দান দাতার পক্ষে ফলপ্রসূ হয়?’”

৪৯২. ভগবান বলিলেন, “যে গৃহস্থ দানপতি, সব সময় প্রার্থনা পূরণকারী এবং পুণ্যার্থী ও পুণ্যাকাঙ্ক্ষী হইয়া দানানুষ্ঠান করিয়া এই জগতে অন্যজনকে অন্নপানীয়াদি দান করেন, তাদৃশ ব্যক্তি দক্ষিণার যোগ্যদের সহিত সিদ্ধি লাভ করেন।”

৩৯৩. যুবক বলিলেন, “হে ভগবান, আমি গৃহস্থ দানপতি; আমি পুণ্যার্থী ও পুণ্যকামী হইয়া দানানুষ্ঠান করিয়া এই জগতে অন্যজনকে অন্নপানীয়াদি দান করি। দক্ষিণার যোগ্য কাহারা, তাহা আমার কাছে প্রকাশ করুন।”

৪৯৪. ভগবান “যাঁহারা অনাসক্ত হইয়া জগতে বিচরণ করেন, অকিঞ্চন (নিরাসক্ত), মোক্ষপ্রাপ্ত ও আত্মসংযত; যথাকালে তাঁহাদিগকে হব্য দান করিবেন। হে পুণ্যাকাঙ্ক্ষী ব্রাহ্মণ, এইরূপ উৎকৃষ্ট স্থানে দানোৎসর্গ করুন।

৪৯৫. যাঁহারা সকল সংযোজন ও বন্ধন ছেদন করিয়াছেন, যাঁহারা দান্ত, বিমুক্ত, মানসিক দুঃখহীন, বাসনাহীন; যথাকালে তাঁহাদিগকে হব্য দান করিবেন। হে পুণ্যাকাঙ্ক্ষী ব্রাহ্মণ, এইরূপ উৎকৃষ্টস্থানে দানোৎসর্গ করুন।

৪৯৬. যাঁহারা সমস্ত শৃঙ্খল হইতে বিমুত্ত হইয়াছেন, যাঁহারা দান্ত, বিমুক্ত, মানসিক দুঃখহীন, বাসনাহীন; যথাকালে তাঁহাদিগকে হব্য দান করিবেন। হে পুণ্যাকাঙ্ক্ষী ব্রাহ্মণ, এইরূপ উৎকৃষ্টস্থানে দানোৎসর্গ করুন।

৪৯৭. রাগ, দ্বেষ ও মোহের প্রহীন করিয়া যাঁহারা ক্ষীণাসব এবং ব্রহ্মচর্য সিদ্ধ হইয়াছেন; যথাকালে তাঁহাদিগকে হব্য দান করিবেন। হে পুণ্যাকাঙ্ক্ষী ব্রাহ্মণ, এইরূপ উৎকৃষ্ট স্থানে দানোৎসর্গ করুন।

৪৯৮. যাঁহারা মায়া ও অহংকার হইতে মুক্ত, যাঁহারা আসবহীন ও ব্রহ্মচর্য সিদ্ধ হইয়াছেন; যথাকালে তাঁহাদিগকে হব্য দান করিবেন। হে পুণ্যাকাঙ্ক্ষী ব্রাহ্মণ, এইরূপ উৎকৃষ্ট স্থানে দানোৎসর্গ করুন।

৪৯৯. যাঁহারা বীতলোভ, নিঃস্বার্থ, আশাহীন, ক্ষীণাসব ও ব্রহ্মচর্য সিদ্ধ হইয়াছেন; যথাকালে তাঁহাদিগকে হব্য দান করিবেন। হে পুণ্যাকাঙ্ক্ষী ব্রাহ্মণ, এইরূপ উৎকৃষ্ট স্থানে দানোৎসর্গ করুন।

৫০০. যাঁহারা তৃষ্ণার গ্রাসে পতিত হন না, ওঘ (তৃষ্ণাস্রোত) অতিক্রম করিয়া যিনি নিঃস্বার্থভাবে বিচরণ করেন; যথাকালে তাঁহাদিগকে হব্য দান করিবেন। হে পুণ্যাকাঙ্ক্ষী ব্রাহ্মণ, এইরূপ উৎকৃষ্ট স্থানে দানোৎসর্গ করুন।

৫০১. যাঁহারা পৃথিবীর সকল বিষয়ের প্রতি এবং ইহ কিম্বা পরকালে বারবার জন্মগ্রহণ করিতে অনিচ্ছুক, যথাকালে তাঁহাদিগকে হব্য দান করিবেন। হে পুণ্যাকাঙ্ক্ষী ব্রাহ্মণ, এইরূপ উৎকৃষ্ট স্থানে দানোৎসর্গ করুন।

৫০২. যাঁহারা সুখভোগ ত্যাগ করিয়া গৃহহীনভাবে বিচরণ করেন, যাঁহারা সুসংযত ও শরের ন্যায় সোজা, যথাকালে তাঁহাদিগকে হব্য দান করিবেন। হে পুণ্যাকাঙ্ক্ষী ব্রাহ্মণ, এইরূপ উৎকৃষ্ট স্থানে দানোৎসর্গ করুন।

৫০৩. যাঁহারা বীতরাগ সুসমাহিতেন্দ্রিয়, রাহুগ্রাসমুক্ত চন্দ্রের ন্যায়; যথাকালে তাঁহাদিগকে হব্য দান করিবেন। হে পুণ্যাকাঙ্ক্ষী ব্রাহ্মণ, এইরূপ উৎকৃষ্ট স্থানে দানোৎসর্গ করুন।

৫০৪. যাঁহারা শান্ত, রাগহীন, ক্রোধহীন, ইহকাল ত্যাগ করিবার পর যাঁহাদের গতি পুনর্জন্ম ধারণে ব্যর্থ; যথাকালে তাঁহাদিগকে হব্য দান করিবেন। হে পুণ্যাকাঙ্ক্ষী ব্রাহ্মণ, এইরূপ উৎকৃষ্ট স্থানে দানোৎসর্গ করুন।

৫০৫. জন্ম ও মরণ অশেষে দূরীভূত করিয়া যাঁহারা সকল সন্দেহ অতিক্রম করিয়াছেন, যথাকালে তাঁহাদিগকে হব্য দান করিবেন। হে পুণ্যাকাঙ্ক্ষী ব্রাহ্মণ, এইরূপ উৎকৃষ্ট স্থানে দানোৎসর্গ করুন।

৫০৬. জগতে যাঁহারা আত্মদ্বীপ হইয়া বিচরণ করেন, যাঁহারা অকিঞ্চন ও সর্বপ্রকারে প্রমুক্ত; যথাকালে তাঁহাদিগকে হব্য দান করিবেন। হে পুণ্যাকাঙ্ক্ষী ব্রাহ্মণ, এইরূপ উৎকৃষ্টস্থানে দানোৎসর্গ করুন।

৫০৭. এই জগতে ‘এই জন্মই অন্তিম জন্ম, আর পুনর্জন্ম নাই’ ইহা যাঁহারা সম্যকভাবে জানিতে পারেন, যথাকালে তাঁহাদিগকে হব্য দান করিবেন। হে পুণ্যাকাঙ্ক্ষী ব্রাহ্মণ, এইরূপ উৎকৃষ্ট স্থানে দানোৎসর্গ করুন।

৫০৮. যিনি উচ্চতর জ্ঞানলাভী, ধ্যানরত, স্মৃতিমান, সম্বোধিপ্রাপ্ত, বহুজনের আশ্রয়দাতা; যথাকালে তাঁহাদিগকে হব্য দান করিবেন। হে পুণ্যাকাঙ্ক্ষী ব্রাহ্মণ, এইরূপ উৎকৃষ্ট স্থানে দানোৎসর্গ করুন।

৫০৯. “আমার প্রশ্ন অবশ্যই অব্যর্থ হইয়াছে; কারণ ‘দক্ষিণেয়্য কাহারা’ তাহা ভগবান আমার কাছে প্রকাশ করিয়াছেন। যেহেতু এই জগতে আপনিই উহা সম্যকভাবে বিদিত আছেন। ধর্মও আপনার তদ্রুপ জানা আছে।”

৫১০. যুবক মাঘ বলিলেন, “হে ভগবান, আমি গৃহস্থ, দানপতি, আমি পুণ্যার্থী ও পুণ্যকামী হইয়া দানানুষ্ঠান করিয়া এই জগতে অন্যজনকে অন্নপানীয়াদি দান করি। যজ্ঞ সম্পত্তি হইতে উৎপন্ন মঙ্গল কী, তাহা আমার কাছে প্রকাশ করুন।”

৫১১. ভগবান যুবক মাঘকে বলিলেন, “হে মাঘ, দান কর, দান করিবার সময় চিত্তকে সকল জিনিসের প্রতি প্রশান্ত করিবে; যজ্ঞই দাতার লক্ষ্য, ইহাতে প্রতিষ্ঠিত হইয়া তিনি হিংসা পরিত্যাগ করেন।

৫১২. তিনি বীতরাগ হইয়া, অতুলনীয় মৈত্রীভাবনার দ্বারা হিংসা উপশম করিবেন; রাত্রিদিন সবসময় অপ্রমত্তভাবে সকল দিকে অপরিমেয় মৈত্রীচিত্ত পোষণ করিবেন।”

৫১৩. মাঘ বলিলেন, “কে শুদ্ধিলাভ করেন? মুক্ত কে? কেই বা বাঁধন লাভ করেন? কী উপায়ে ব্রহ্মলোকে যাইতে পারা যায়? হে মুনি, আমার অজানা আছে, আপনাকে জিজ্ঞাসা করিতেছি; প্রকাশ করুন। ভগবান আমার সাক্ষী আছেন, আজ ব্রহ্মের দেখা পাইলাম; কারণ আমাদের কাছে আপনি ব্রহ্মার সমান, ইহা সত্য। হে জ্যোতিষ্মান, কীভাবে ব্রহ্মলোকে উৎপন্ন হইতে পারা যায়?”

৫১৪. ভগবান বলিলেন, “যিনি ত্রিবিধ মঙ্গলময় যজ্ঞসম্পদের অনুষ্ঠান করেন, তিনি দক্ষিণার যোগ্য ব্যক্তিদের সহিত সিদ্ধিলাভ করেন। সব সময় প্রার্থনা পূরণের জন্য এইরূপ অনুষ্ঠানকারী, ব্রাহ্মলোকে উৎপন্ন হইয়া থাকেন। ইহাই আমার বক্তব্য।”

এইরূপ কথিত হইলে যুবক মাঘ ভগবানকে বলিলেন, “অতি উত্তম, গৌতম, অতি উত্তম! যেমন উৎপাটিত বস্তু পুনঃপ্রতিষ্ঠা করা হয়, আচ্ছাদিত বস্তু প্রকাশিত করা হয়, মূর্খ ব্যক্তিকে পথ দেখানো হয়, চক্ষুষ্মানের দেখিবার জন্য অন্ধকারে তৈলপ্রদীপ ধারণ করা হয়, তেমনি মাননীয় গৌতম নানান উপায়ে ধর্ম প্রকাশিত করিয়াছেন! আমি পূজনীয় গৌতমের আশ্রয় গ্রহণ করিতেছি, তাঁহার প্রচারিত ধর্মের এবং ভিক্ষুসংঘের আশ্রয় গ্রহণ করিতেছি। ভগবান গৌতম, আজ হইতে জীবনের শেষমুহূর্ত পর্যন্ত আমাকে আপনার শরণাগত উপাসক হিসাবে অবধারণ করুন।”

মাঘ সূত্র সমাপ্ত।


 

৬. সভিয় সূত্র
আমি এইরূপ শুনিয়াছি। একসময় ভগবান রাজগৃহের বেলুবনস্থ কলন্দক নিবাপে বাস করিতেছিলেন। তখন পরিব্রাজক সভিয়ের কাছে তাঁহার পূর্বজন্মের জ্ঞাতি এক দেবতা প্রশ্নের সূচনা করিয়াছিলেন। “হে সভিয়, যে শ্রমণ বা ব্রাহ্মণ তোমার কাছে এই প্রশ্নগুলির উত্তর দিতে সক্ষম হইবেন, তাঁহার কাছে ব্রহ্মচর্য পালন করিবে।”

অতঃপর পরিব্রাজক সভিয় সেই দেবতার নিকট হইতে প্রশ্নগুলি নিখুঁতভাবে গ্রহণ করিয়া এবং শ্রমণ ও ব্রাহ্মণদের মধ্যে যাঁহারা সংঘ প্রতিষ্ঠাকারী, শিষ্যবর্গ-সমন্বিত, গণাচার্য, বিখ্যাত, যশস্বী, তীর্থকর, বহুজন প্রশংসিত; যেমন : পুরণকশ্যপ, মক্খলিগোশাল, অজিত-কেশকম্বল, পকুধকচ্চায়ন, সঞ্চয়-বেলট্ঠপুত্র, নির্গ্রন্থ-নাথপুত্র; তাঁহাদের কাছে যাইয়া প্রশ্নগুলি তাঁহাদিগকে জিজ্ঞাসা করিলেন। তাঁহারা সভিয় পরিব্রাজকের প্রশ্নগুলির উত্তর দিতে না পারিয়া ক্রোধ, হিংসা ও অসন্তুষ্টি প্রকাশ করিলেন। তাহা ছাড়া তাঁহাকে প্রতিপ্রশ্ন জিজ্ঞাসা করিলেন।

তৎপরে সভিয় পরিব্রাজকের মনে এই চিন্তা উৎপন্ন হইল-শ্রমণ ও ব্রাহ্মণদের মধ্যে যাঁহারা সংঘ প্রতিষ্ঠাকারী, শিষ্যবর্গসমন্বিত, গণাচার্য, বিখ্যাত, যশস্বী, তীর্থকর, বহুজন প্রশংসিত; যেমন : পুরণকশ্যপ, মক্খলি-গোশাল, অজিত-কেশকম্বল, পকুধকচ্চায়ন, সঞ্জয়-বেলট্ঠপুত্র, নির্গ্রন্থ-নাথপুত্র; তাঁহারা আমার প্রশ্নের উত্তর দিতে না পারিয়া ক্রোধ, হিংসা ও অসন্তুষ্টি প্রকাশ করিলেন। তাহা ছাড়া আমাকে প্রতিপ্রশ্ন জিজ্ঞাসা করিলেন; ‘আমি সংসারে প্রবেশ করিয়া আবার কামভোগী হইব কি না?”

অতঃপর সভিয় পরিব্রাজক এইরূপ মনে করিলেন, “শ্রমণ গৌতমও সংঘের প্রতিষ্ঠাতা, শিষ্যবর্গ সমন্বিত, গণাচার্য, বিখ্যাত, যশস্বী, তীর্থংকর, বহুজন প্রশংসিত; আমি শ্রমণ গৌতমের কাছে যাইয়া তাঁহাকে এই সমস্ত প্রশ্ন জিজ্ঞাসা করিব।”

অনন্তর সভিয় পরিব্রাজক এইরূপ চিন্তা করিলেন, “শ্রমণ ও ব্রাহ্মণদের মধ্যে যাঁহারা জীর্ণ, বৃদ্ধ, অতি বয়ষ্ক, উচ্চতর জ্ঞানসম্পন্ন, স্থবির, চিরপ্রব্রজিত, সংঘ প্রতিষ্ঠাকারী, শিষ্যবর্গসমন্বিত, গণাচার্য, বিখ্যাত, যশস্বী, তীর্থংকর, বহুজন প্রশংসিত, যেমন-পুরণকশ্যপ, মক্খলি-গোশাল, অজিত-কেশকম্বল, পকুধ-কচ্চায়ন, সঞ্জয়-বেলট্‌ঠিপুত্র, নির্গ্রন্থ-নাথপুত্র; তাঁহারাও আমার প্রশ্নের উত্তর দিতে না পারিয়া; ক্রোধ, হিংসা ও অসন্তুষ্টি প্রকাশ করিলেন। তাহা ছাড়া আমাকে প্রতিপ্রশ্ন জিজ্ঞাসা করিলেন। শ্রমণ গৌতম কি এই সকল প্রশ্নের উত্তর দিতে পারিবেন? অধিকন্তু শ্রমণ গৌতম বয়সে তরুণ এবং নূতন প্রব্রজিত।”

তদনন্তর সভিয় পরিব্রাজকের মনে এইরূপ চিন্তার উদয় হইল : “শ্রমণ গৌতম, তরুণবয়স্ক হইলেও উপেক্ষিত হইয়া পরিত্যক্ত হইবার যোগ্য নহেন। তরুণ হইলেও শ্রমণ গৌতম মহাঋদ্ধিমান, মহানুভবসম্পন্ন। শ্রমণ গৌতমের কাছে যাইয়া আমি তাঁহাকে এই সকল প্রশ্ন জিজ্ঞাসা করিব।”

তৎপরে সভিয় পরিব্রাজক রাজগৃহের দিকে যাত্রা করিলেন; এবং যথাক্রমে বিচরণ করিয়া রাজগৃহের কাছাকাছি ‘বেলুবন কলন্দক নিবাপ’ নামক স্থানে ভগবানের কাছে উপস্থিত হইলেন। উপস্থিত হইয়া ভগবানের সহিত মধুর চিত্তে আনন্দদায়ক কথাবার্তা বলিবার পর, একপার্শ্বে উপবেশন করিলেন। তারপর সভিয় পরিব্রাজক গাথার সাহায্যে ভগবানকে সম্বোধন করিলেন :

৫১৫. সভিয় বলিলেন, “হে গৌতম, সন্দেহ ও বিচিকিৎসা জড়িত হইয়া আমি আসিয়াছি। প্রশ্ন জিজ্ঞাসা করিতে ইচ্ছা করি; আমি প্রশ্ন জিজ্ঞাসা করিব। আমার সন্দেহ দূর করুন এবং অনুক্রমে ও যথাযথভাবে অর্থ ব্যাখ্যা করুন।”

৫১৬. ভগবান বলিলেন, “হে সভিয়, তুমি প্রশ্ন জিজ্ঞাসা করিবার জন্য খুব আগ্রহের সহিত অনেক দূর হইতে আসিয়াছ। তুমি প্রশ্ন জিজ্ঞাসা কর; আমি তোমার সন্দেহ দূর করিব; এবং অনুক্রমে ও যথাযথভাবে অর্থ ব্যাখ্যা করিব।

৫১৭. হে সভিয়, তুমি যাহা কিছু জানিতে ইচ্ছা কর, তাহা জানার জন্য আমাকে প্রশ্ন করিতে পার, আমি সেই সমস্ত প্রশ্নের সমাধান করিব।”

অতঃপর সভিয় পরিব্রাজকের মনে এইরূপ চিন্তা উৎপন্ন হইল; “আশ্চর্য! অদ্ভুত! যে অনুগ্রহ আমি অন্যান্য শ্রমণ ও ব্রাহ্মণদের কাছে লাভ করি নাই, তাহা শ্রমণ গৌতমের কাছে পাইলাম।” ইহা চিন্তা করিয়া তিনি আনন্দিত, প্রমোদিত, উদগ্র ও প্রীতি সৌমনস্যপূর্ণ হইয়া ভগবানকে প্রশ্ন জিজ্ঞাসা করিলেন।

৫১৮. সভিয় বলিলেন, “কী লাভ করিলে ভিক্ষু উপাধি পাওয়া সম্ভব? কৃপাশীল কে? কাহাকেই বা সংযত বলা যায়? কে বুদ্ধ নামে অভিহিত হন? আমি জিজ্ঞাসা করিতেছি, হে ভগবান, প্রকাশ করুন।”

৫১৯. ভগবান বলিলেন, “হে সভিয়, আত্মকৃত পথাবলম্বন করিয়া যিনি পরিনির্বাণ লাভ করিয়াছেন এবং সন্দেহ হইতে উত্তীর্ণ হইয়াছেন; বিভব ও ভব উভয়ই বিপ্রহীন করিয়া যিনি পুনর্জন্মের ক্ষয়সাধনপূর্বক সিদ্ধি লাভ করিয়াছেন, তিনিই ভিক্ষু।

৫২০. সর্বত্র উপেক্ষক ও স্মৃতিমান হইয়া জগতে যিনি কাহাকেও হিংসা করেন না, যে শ্রমণ ভবসমুদ্র উত্তীর্ণ হইয়া অনাবিল, বাসনাহীন হইয়াছেন, তিনি কৃপাশীল বলিয়া পরিচিত হন।

৫২১. সর্বলোকে যাঁহার ভিতর ও বাহির ইন্দ্রিয়সমূহ ভাবিত হইয়াছে, ইহলোক ও পরলোকের সম্পূর্ণ জ্ঞানলাভ করিয়া যিনি শান্তচিত্তে মরণের অপেক্ষা করেন, তিনিই সংযত।

৫২২. অনেক বিবর্তকল্প এবং সত্ত্বগণের চ্যুতি ও উৎপত্তি, এই উভয় সংসারকে জ্ঞাত হইয়া যিনি বিগতরজ, মলিনতাহীন, বিশুদ্ধ ও জাতিক্ষয় প্রাপ্ত, তাঁহাকেই বুদ্ধ বলা হয়।”

অতঃপর পরিব্রাজক সভিয় ভগবানের কথার অভিনন্দন ও অনুমোদন করিয়া আনন্দিত, প্রমোদিত, উদগ্র, প্রীতিসৌমনস্য পূর্ণ হইয়া ভগবানকে অন্য এক প্রশ্ন জিজ্ঞাসা করিলেন :

৫২৩. সভিয় বলিলেন, “কীসের প্রাপ্তিতে ব্রাহ্মণ নামক উপাধি লাভ হয়? শ্রমণ কে? কী প্রকারে নহাতক হন? কে নাগ উক্ত হন? আমি জিজ্ঞাসা করিতেছি, হে ভগবান, তাহা প্রকাশ করুন।”

৫২৪. ভগবান সভিয়কে বলিলেন, “হে সভিয়, সকল পাপ বাহিত করিয়া যিনি বিমল, সাধু সমাহিত, স্থিরচিত্ত; সংসার অতিক্রান্ত, পূর্ণতাপ্রাপ্ত, সেই মুক্তপুরুষই ব্রাহ্মণ বলে কথিত হন।

৫২৫. যিনি বিশেষভাবে পাপ-পুণ্য শমিত (শান্ত); যিনি বিরজ, বিমল চিত্তে ইহ-পরকাল বিদিত হইয়া জন্ম-মৃত্যুর অতীত, তিনিই শ্রমণ উক্ত হন।

৫২৬. সমস্ত জগতে আধ্যাত্মিক ও বাহ্যিক পাপ বর্জন করিয়া যিনি দেব-মনুষ্যরূপ সংসারচক্রে প্রবেশ করেন না; তিনিই নহাতক (জ্ঞানপ্রাপ্ত) নামে পরিচিত হন।

৫২৭. পৃথিবীতে কোনো রকম আগু (পাপ) যাঁহার দ্বারা কৃত হয় না; যিনি সকল সংযোগ ও সমস্ত বন্ধন ত্যাগ করিয়া সকল বস্তুতে অনাসক্ত ও বিমুক্ত, তিনিই নাগ কথিত হন।”

অতঃপর পরিব্রাজক সভিয় ভগবানের কথাকে অভিনন্দন ও অনুমোদন করিয়া আনন্দিত, প্রমোদিত ও উদগ্র প্রীতিসৌমনস্য পূর্ণ হইয়া ভগবানকে অন্য এক প্রশ্ন জিজ্ঞাসা করিলেন :

৫২৮. সভিয় বলিলেন, “বুদ্ধগণ কাহাকে ক্ষেত্রজিন বলিয়া থাকেন? কাহাকে কুশল বলা যায়? কাহাকে পণ্ডিত বলা হয়? কে মুনি নামে কথিত হন? আমি জিজ্ঞাসা করিতেছি, হে ভগবান, তা প্রকাশ করুন।”

৫২৯. ভগবান সভিয়কে বলিলেন, “হে সভিয়, যিনি দেবলোক, মনুষ্যলোক, ব্রহ্মলোকাদি সকল ক্ষেত্র চিন্তা করিয়া সকল ক্ষেত্রের মূল বন্ধন হইতে প্রমুক্ত, তিনি ক্ষেত্রজিন কথিত হন।

৫৩০. যিনি দেবসম্পত্তি, মনুষ্যসম্পত্তি, ব্রহ্মসম্পত্তি প্রভৃতি সমস্ত সম্পত্তি চিন্তা করিয়া সমস্ত সম্পত্তির মূল বন্ধন হইতে প্রমুক্ত, তিনি কুশল কথিত হন।

৫৩১. যিনি ভিতর ও বাহির উভয় প্রকার ইন্দ্রিয়কে চিন্তা করিয়া প্রখর-জ্ঞানবান হইয়াছেন; যিনি শুক্ল-কৃষ্ণ কর্মের অতীত; তাদৃশ ব্যক্তিকেই পণ্ডিত বলিয়া কথিত হয়।

৫৩২. সমস্ত জগতে যিনি সত্য ও মিথ্যা ধর্মের ভিতর আর বাহির জানিয়া দেবমানবের দ্বারা পূজনীয় হন, সঙ্গ (বন্ধন) জাল ভেদ করিয়াছেন, তিনি মুনি নামে উক্ত হন।”

অতঃপর পরিব্রাজক সভিয় ভগবানের ভাষণের অভিনন্দন ও অনুমোদন করিয়া আনন্দিত, প্রমোদিত এবং উদগ্র, প্রীতিসৌমনস্য পূর্ণ হইয়া ভগবানকে অন্য এক প্রশ্ন জিজ্ঞাসা করিলেন :

৫৩৩. সভিয় বলিলেন, “কীসের প্রাপ্তিতে বেদগূ (সর্বোচ্চ জ্ঞানপ্রাপ্ত) আখ্যা লাভ হয়? অনুবিদিত (তীৰ্ন জ্ঞানসম্পন্ন) বলিয়া কে উক্ত হন? বীর্যবানই বা কে? কে আজানীয় (উচ্চজাতিসম্পন্ন) বলিয়া অভিহিত হন? আমি জিজ্ঞাসা করিতেছি, হে ভগবান, প্রকাশ করুন।”

৫৩৪. ভগবান সভিয়কে বলিলেন, “হে সভিয়, শ্রমণ ও ব্রাহ্মণদের সর্ববিধ জ্ঞান অর্জন করিয়া যিনি সকল প্রকার বেদনায় বীতরাগ (অনাসক্ত) হইয়াছেন, সকলবিদ্যায় শিক্ষিত সেই ব্যক্তিকেই বেদগূ বলা হইয়া থাকে।

৫৩৫. এই সত্ত্ব বা নামরূপ রোগের মূল অবিদ্যা, তৃষ্ণাদি দেখিয়া যিনি সমস্ত ব্যাধির মূল বাঁধন হইতে প্রমুক্ত হইয়াছেন; তিনিই অনুবিদিত নামে পরিচিত হন।

৫৩৬. ইহলোকে যিনি সমস্ত পাপকর্ম হইতে বিরত, যেই বীর্যবান নিরয়দুঃখ অতিক্রম করিয়া প্রধান বা একাগ্রচিত্তসম্পন্ন ও ধীর, তিনিই বীর্যবান কথিত হন।

৫৩৭. যাঁহার আধ্যাত্মিক ও বাহ্যিক মূল বন্ধনসমূহ সম্পূর্ণভাবে ছিন্ন হইয়াছে; সকল আকাঙ্ক্ষার (শৃঙ্গার) মূলবাঁধন হইতে যিনি বিশেষভাবে মুক্ত হইয়াছেন, তিনিই আজানীয় নামে পরিচিত হন।”

অতঃপর পরিব্রাজক সভিয় ভগবানের ভাষণকে অভিনন্দন ও অনুমোদন করিয়া আনন্দিত, প্রমোদিত ও উদগ্র, প্রীতি-সৌমনস্য পূর্ণ হইয়া ভগবানকে অন্য এক প্রশ্ন জিজ্ঞাসা করিলেন :

৫৩৮. সভিয় বলিলেন, “কী লাভ হইলে শোত্রিয় বলা হইয়া থাকে? আর্য কে? চরণবান কাহাকে বলা হয়? কে পরিব্রাজক বলিয়া কথিত হন? আমি জিজ্ঞাসা করিতেছি, হে ভগবান, তাহা প্রকাশ করুন।”

৫৩৯. ভগবান সভিয়কে বলিলেন, “হে সভিয়, পৃথিবীর সকল ধর্ম, সমস্ত পাপ ও পুণ্য যাহা কিছু বিদ্যমান, উচ্চতর জ্ঞানের দ্বারা সেই সমস্ত শুনিয়া ও জানিয়া যিনি বিজয়ী, সন্দেহশূন্য, বিমুক্ত এবং সর্বদা মানসিক দুঃখ হইতে দূরে অবস্থিত, তিনিই শোত্রীয় উক্ত হন।

৫৪০. আসব ও কামবাসনাসমূহ জানিয়া তাহাদের ক্ষয়সাধন করিয়া, যিনি গর্ভাশয়ে উৎপন্ন না হন; তিন প্রকার সংজ্ঞা নামক পঙ্ক (কাদা) ত্যাগ করিয়া যিনি কল্পের অতীত হইয়াছেন; তিনি আর্য নামে উক্ত হন।

৫৪১. এই জগতে যিনি পরিশুদ্ধাচরণের প্রতিপত্তি (পূর্ণতা) প্রাপ্ত হইয়াছেন, সর্বদা ধর্মের নিপুণভাব দ্বারা কুশল কর্মের অনুষ্ঠান করিয়াছেন, যিনি সর্বত্র আসক্ত হন না এবং যিনি বিমুক্তচিত্ত ও প্রতিঘহীন; তিনিই চরণবান অভিহিত হন।

৫৪২. “উপরে নীচে, তির্যগ্‌ভাবে, কিম্বা মধ্যে, দুঃখবিপাক কর্ম পরিত্যাগ করিয়া জ্ঞানদর্শনের দ্বারা যিনি বিচরণ করেন। যিনি মান, লোভ. ক্রোধ এবং নামরূপ ধ্বংস করিয়াছেন; সেই ব্যক্তিই শ্রেষ্ঠ প্রতিপত্তিলাভী পরিব্রাজক নামে কথিত হন।”

অনন্তর পরিব্রাজক সভিয় ভগবানের ভাষণের অভিনন্দন ও অনুমোদন করিয়া আনন্দিত, প্রমোদিত এবং উদগ্র প্রীতি-সৌমনস্য পূর্ণ হইয়া আসন হইতে উঠিয়া একাংশ উত্তরাসঙ্গাবৃত করিবার পর ভগবানকে অঞ্জলি প্রণাম জানাইয়া সম্মুখ হইতে একই রকম গাথার সাহায্যে ভগবানের স্তুতি করিলেন :

৫৪৩. “হে ভূরিপ্রাজ্ঞ, (তিত্থিয়) শ্রমণদের কল্পনাসার ও কল্পনা নিশ্রিত মিথ্যাবাদমূলক তিন ও ষাট প্রকার মিথ্যাদৃষ্টি বা ভ্রান্ত ধারণা খণ্ডন করিয়া আপনি ওঘ (তৃষ্ণাস্রোত) উত্তীর্ণ হইয়াছেন।

৫৪৪. আপনি দুঃখবিজয়ী, দুঃখান্তকারী, অর্হৎ সম্যকসম্বুদ্ধ, আমি আপনাকে ক্ষীণাসব বলিয়া ধারণা করি, আপনি জ্যোতিষ্মান, নিপুণ, মহাপ্রাজ্ঞ এবং আপনি দুঃখের ধ্বংসকারী, আমাকে তীর্ণ করিয়াছেন।

৫৪৫. যেহেতু আমার বাসনা জানিতে পারিয়া আপনি আমাকে সন্দেহ হইতে মুক্ত করিয়াছেন; নীরবতা উপায় অবলম্বন করিয়া সিদ্ধিলাভী হে মুনি, আপনাকে নমস্কার। হে আদিত্যবন্ধু, আপনি অখিল এবং করুণাময়।

৫৪৬. হে চক্ষুষ্মান, পূর্বে আমার যেই সকল সন্দেহ ছিল তাহা আপনি দূর করিতে পারিয়াছেন। আপনি অবশ্যই মুনি, সম্বুদ্ধ। আপনার কোনো নীবরণ (বাঁধা) নাই।

৫৪৭. আপনার সকল উপায়াস (অশান্তি) বিধ্বস্ত ও সমূলে উৎপাটন করা হইয়াছে। আপনি শান্ত, সংযত; ধৃতিমান এবং সত্যবলসম্পন্ন।

৫৪৮. আপনি নাগাধিপতি, মহাবীর, সমস্ত দেবতাসহ নারদ ও পর্বত উভয়েই আপনার কথা অনুমোদন করেন।

৫৪৯. হে পুরুষ-শ্রেষ্ঠ, আপনাকে নমস্কার! হে পুরুষোত্তম, আপনাকে নমস্কার। সদেব-মনুষ্যলোকে আপনার সমশ্রেণি কেহই নাই।

৫৫০. আপনি বুদ্ধ, আপনি শিক্ষক, আপনি মারবিজয়ী মুনি; হীনসংস্কারসমূহ দূর করিয়া আপনি পারগত হইয়াছেন এবং বর্তমান মানবজাতিকে উদ্ধার করিয়াছেন।

৫৫১. আপনি উপাধিসমূহ সমতিক্রম করিয়াছেন, আসবসমূহ পদদলিত করিয়াছেন; আপনি সিংহ, উপাদানহীন, নির্ভীক এবং ত্রাসহীন।

৫৫২. সুন্দর পদ্ম যেমন জলে লিপ্ত হয় না, তেমনি আপনিও পাপ-পুণ্য উভয়েই লিপ্ত হন না। হে বীর, পাদ প্রসারিত করুন, সভিয় শাস্তাকে বন্দনা করিতেছে।

অতঃপর পরিব্রাজক সভিয় ভগবানের পায়ে মাথা নত করিয়া ভগবানকে এইরূপ বলিলেন, “অদ্ভুত ভন্তে গৌতম, খুবই অদ্ভুত। যেমন হে ভন্তে গৌতম, উৎপাতিত বস্তু পুনঃপ্রতিষ্ঠা করা হয়, আচ্ছাদিত বস্তু প্রকাশিত করা হয়, মূর্খ ব্যক্তিকে পথ দেখানো হয়, চক্ষুষ্মানের দেখিবার জন্য অন্ধকারে তৈলপ্রদীপ ধারণ করা হয়, তেমনি প্রভু গৌতমের দ্বারা বিবিধ উপায়ে ধর্ম প্রকাশিত হইয়াছে। আমি এখন ভগবানের চরণাশ্রয় গ্রহণ করিতেছি, তাঁহার প্রচারিত ধর্মের এবং ভিক্ষুসংঘের আশ্রয় গ্রহণ করিতেছি। হে প্রভু, আমি ভগবানের নিকট প্রব্রজ্যা ও উপসম্পদা লাভের বাসনা করিতেছি।”

“হে সভিয়, যে ব্যক্তি পূর্বে অন্যতীর্থিক বা অন্যধর্ম অবলম্বনকারী, সে যদি এই ধর্মবিনয় গ্রহণ করিয়া প্রব্রজ্যা ও উপসম্পদা লাভের বাসনা করে, তাহা হইলে শিক্ষার্থী হিসাবে তাহাকে চারি মাস পরিবাস ব্রত অতিবাহিত করিতে হয়; চারি মাস গত হইবার পর আরব্ধবীর্য একাগ্রচিত্ত ভিক্ষু প্রব্রজ্যা ও উপসম্পদা গ্রহণ করিবে। অধিকন্তু এই বিষয়ে ব্যক্তিবিশেষের মধ্যে যে পার্থক্য আছে, তাহা আমিও বিদিত আছি।”

“প্রভু, পূর্বে অন্যধর্ম অবলম্বনকারী কোনো ব্যক্তি এই ধর্মবিনয় গ্রহণ করিয়া প্রব্রজ্যা ও উপসম্পদা লাভের বাসনা করিলে তাহাকে যদি চারি মাস পর্যন্ত শিক্ষার্থী হিসাবে পরিবাস ব্রতে অতিবাহিত করিতে হয়; যদি চারি মাস অতীত হইবার পর আরব্ধবীর্য একাগ্রচিত্ত ভিক্ষু প্রব্রজ্যা ও উপসম্পদা গ্রহণে সমর্থ হয়, তাহা হইলে আমি চারি বৎসর পর্যন্ত শিক্ষার্থী হিসাবে অতিবাহিত করিব। চারি বৎসর অতীত হইবার পর আরব্ধবীর্য চিত্তের ভিক্ষুগণ আমাকে প্রব্রজ্যা ও উপসম্পদা দান করুন।”

তৎপরে পরিব্রাজক সভিয় ভগবানের কাছে প্রব্রজ্যা ও উপসম্পদা গ্রহণ করিলেন। অতঃপর নূতন প্রব্রজিত আয়ুষ্মান সভিয় নির্জনবাসী, অপ্রমত্ত, উৎসাহপূর্ণ, দৃঢ়প্রতিজ্ঞ হইয়া অতি শীঘ্র সম্যক পথ অবলম্বনকারী কুলপুত্রগণ, যে সম্পদ লাভ করিবার জন্য গৃহ হইতে গৃহহীন প্রব্রজ্যার আশ্রয় গ্রহণ করেন, সেই অনুত্তর ব্রহ্মচর্য নিজেই জানিয়া ও উপলব্ধি করিয়া ইহজীবনেই উহার পূর্ণতা সাধন করিলেন। “জন্মের ক্ষয় হইয়াছে, ব্রহ্মচর্য সম্পাদিত হইয়াছে, করণীয় কার্য শেষ হইয়াছে। এই জীবনে করিবার আর কিছুই বাকি নাই”, ইহা জানিতে পারিয়া আয়ুষ্মান সভিয় অর্হৎগণের মধ্যে অন্যতম হইলেন।

সভিয় সূত্র সমাপ্ত।


 

৭. সেল সূত্র
আমি এইরূপ শুনিয়াছি। একসময়ে ভগবান অঙ্গুত্তরাপ প্রদেশে ভিক্ষার জন্য বিচরণ করিতেছিলেন। সেই সময় তাঁহার সহিত সাড়ে বারোশত বৃহৎ ভিক্ষুসংঘ বিচরণ করিতে করিতে অঙ্গুত্তরাপের আপন নামক গ্রামে উপস্থিত হইলেন। অনন্তর জটিল কেনিয় শুনিলেন যে, “শ্রদ্ধেয় শ্রমণ শাক্যপুত্র গৌতম শাক্যকুল হইতে প্রব্রজিত হইয়া ভিক্ষার জন্য অঙ্গুত্তরাপে বিচরণ করিতে করিতে সাড়ে বারশত বৃহৎ ভিক্ষুসংঘ পরিবৃত হইয়া আপনে উপস্থিত হইয়াছেন। সেই ভগবান গৌতম সম্বন্ধে এইরূপ কল্যাণ কীর্তিশব্দ প্রচারিত হইয়াছে : ‘ইনি সেই ভগবান, অর্হৎ, সম্যকসম্বুদ্ধ, বিদ্যাচরণসম্পন্ন, সুগত, লোকবিদ, অনুত্তর পুরুষ দমনকারী সারথি, দেবমানবের শিক্ষক, বুদ্ধ এবং ভগবান।’ তিনি ইহলোক, দেবলোক, মারলোক, ব্রহ্মলোক শ্রমণ-ব্রাহ্মণ এবং দেবমানবগণকে সম্মুখ দর্শন হইতে উৎপন্ন জ্ঞানের সাহায্যে নিজেই জানিয়া উপদেশ প্রদান করেন। তিনি এমন ধর্মের উপদেশ দান করেন, যে ধর্মের আদিকল্যাণ, মধ্যকল্যাণ, পর্য্যাবসানে বা অন্তকল্যাণময়, যাহা অর্থ ও ব্যঞ্জনপূর্ণ, সর্বাঙ্গীন পূর্ণতাপ্রাপ্ত; তিনি পরিশুদ্ধ ব্রহ্মচর্য প্রকাশ করেন, তাদৃশ অর্হতের দর্শন লাভ মঙ্গলজনক।

অতঃপর জটিল কেনিয় ভগবানের নিকট উপস্থিত হইয়া ভগবানকে অভিবাদনপূর্বক তাঁহার সহিত মধুর মনের আনন্দদায়ক কথা বলিবার পর একপার্শ্বে বসিলেন। একপার্শ্বে বসিলে, ভগবান জটিল কেনিয়কে ধর্মকথা দ্বারা উপদিষ্ট, উদ্দীপিত, উত্তেজিত ও সন্তুষ্ট করিলেন। অনন্তর জটিল কেনিয় ভগবান কর্তৃক ধর্মকথা দ্বারা উপদিষ্ট, উদ্দীপিত, উত্তেজিত ও সন্তুষ্ট হইয়া ভগবানকে এইরূপ বলিলেন, “প্রভু গৌতম, অনুগ্রহপূর্বক আগামীকাল ভিক্ষুসংঘসহ আমার গৃহে অন্ন গ্রহণ করুন।” এইরূপ বলিলে ভগবান জটিল কেনিয়কে বলিলেন, “হে কেনিয়, ভিক্ষুসংঘ বৃহৎ, ইহাতে সাড়ে বারোশত ভিক্ষু আছেন, তাহা ছাড়া তুমি ব্রাহ্মণদের ভক্ত।”

দ্বিতীয়বারও জটিল কেনিয় ভগবানকে এইরূপ বলিলেন, “প্রভু গৌতম, যদিও পরিবৃত, অপরদিকে যদিও আমি ব্রাহ্মণদের ভক্ত তবুও হে প্রভু গৌতম, অনুগ্রহপূর্বক আগামীকাল ভিক্ষুসংঘসহ আমার গৃহে অন্ন গ্রহণ করুন।” ভগবানও দ্বিতীয় বার জটিল কেনিয়কে এইরূপ বলিলেন, “হে কেনিয়, ভিক্ষুসংঘ বৃহৎ, ইহাতে সাড়ে বারোশত ভিক্ষু আছেন, তাহা ছাড়া তুমি ব্রাহ্মণদের ভক্ত।”

তৃতীয়বার জটিল কেনিয় ভগবানকে বলিলেন, “প্রভু গৌতম, যদিও আপনার বৃহৎ সাড়ে বারোশত ভিক্ষুসংঘ এবং অপরদিকে যদিও আমি ব্রাহ্মণদের ভক্ত, তবুও প্রভু গৌতম, অনুগ্রহপূর্বক আগামীকাল, ভিক্ষুসংঘসহ আমার গৃহে অন্ন গ্রহণ করুন।” ভগবান মৌনভাব অবলম্বন করিয়া আমন্ত্রণ প্রতিগ্রহণ করিলেন। অতঃপর জটিল কেনিয় ভগবানের সম্মতি জানিতে পারিয়া আসন হইতে উত্থানপূর্বক নিজের বাসস্থানে গমন করিলেন। (পরে) তিনি মিত্র-অমাত্য ও আত্মীয়স্বজনকে ডাকিয়া বলিলেন, মিত্র ও অমাত্যগণ এবং আত্মীয়স্বজনগণ, আপনারা সবাই শুনুন, আমি শ্রমণ গৌতমকে ভিক্ষুসংঘসহ আগামীকাল আহারের জন্য নিমন্ত্রণ করিয়াছি। কায়িক পরিশ্রমের সাহায্যে আপনাদিগকে তাঁহাদের পরিচর্যা করিতে হইবে।” হ্যাঁ প্রভু, নিশ্চয়ই করিব’। ইহা বলিয়া জটিল কেনিয়ের মিত্রামাত্যগণ ও আত্মীয়স্বজনেরা তাঁহাকে প্রতিশ্রুতি দিয়া কেহ কেহ উদ্ধন খনন করিতে নিযুক্ত হইলেন, কেহ কেহ কাঠ চিড়িতে লাগিলেন, কেহ কেহ পাত্রাদি ধুইতে লাগিলেন, কেহ কেহ জলমণিক স্থাপন করিতে লাগিলেন, কেহ কেহ আসন প্রজ্ঞাপ্ত (প্রস্তুত) করিতে লাগিলেন। জটিল কেনিয় নিজেই পটমণ্ডপ তৈয়ার করিলেন।

সেই সময় ব্রাহ্মণ সেল আপনে বাস করিতেন। তিনি ত্রিবেদ, নির্ঘন্ট এবং বেদনির্দিষ্ট অনুষ্ঠান পদ্ধতিসমূহ, শব্দতত্ত্ব এবং ইতিহাসরূপ পঞ্চম বেদে পূর্ণ অভিজ্ঞতাসম্পন্ন ছিলেন। তিনি পদ-পাঠজ্ঞ ও বৈয়াকরণিক ছিলেন, কূটতর্কবিদ্যা-নিপুণ ও মহাপুরুষ লক্ষণসম্পন্ন ছিলেন। তিনি তিনশত যুবককে মন্ত্র শিক্ষা দিতেন।

ওই সময়ে জটিল কেনিয়, ব্রাহ্মণ সেলের ভক্ত ছিলেন। অনন্তর ব্রাহ্মণ সেল তিনশত যুবক পরিবৃত হইয়া পায়ে হাঁটিয়া বিচরণ করিতে করিতে জটিল কেনিয়ের আশ্রয়ে উপস্থিত হইলেন। সেখানে ব্রাহ্মণ সেল দেখিলেন যে, জটিল কেনিয়ের আশ্রমে অবস্থিত জটিলেরা কেহ কেহ উদ্ধন খনন করিতে নিযুক্ত, কেহ কেহ কাঠ চিড়িতে, কেহ কেহ ভাজনসমূহ ধৌত করিতে, কেহ কেহ জলমনিক স্থাপন করিতে, কেহ কেহ আসন প্রজ্ঞাপ্ত করিতে নিযুক্ত এবং জটিল কেনিয় নিজেই পটমণ্ডপ তৈয়ার করিতে ব্যস্ত ছিলেন। তিনি জটিল কেনিয়কে দেখিয়া এইরূপ বলিলেন, “পূজ্য কেনিয়ের ঘরে আবাহ অনুষ্ঠিত হইবে কি? অথবা বিবাহ? নাকি কোন মহাযজ্ঞের আরম্ভ হইয়াছে? কিম্বা মগধরাজ সেনিয় বিম্বিসার সৈন্যবাহিনীসহ আগামী দিনের জন্য নিমন্ত্রিত হইয়াছেন?”

“মহাশয় সেল, আমার ঘরে আবাহ হইবে না, বিবাহও হইবে না। মগধরাজ সেনিয় বিম্বিসারও আগামী দিনের জন্য সৈন্য বাহিনীসহ নিমন্ত্রিত হন নাই। তবুও আমি মহাযজ্ঞানুষ্ঠান আরম্ভ করিয়াছি; শাক্যপুত্র শ্রমণ গৌতম শাক্যকুল হইতে প্রব্রজিত হইয়া ভিক্ষার জন্য অঙ্গুত্তরাপে বিচরণ করিতে করিতে সাড়ে বারশত ভিক্ষু সমন্বিত মহাভিক্ষুসংঘের সহিত আপনে উপস্থিত হইয়াছেন; এবং তাঁহার সম্বন্ধে এইরূপ কল্যাণ কীর্তিশব্দ প্রচারিত (সৃষ্টি) হইয়াছে-‘ইনি সেই ভগবান, অর্হৎ, সম্যকসম্বুদ্ধ, বিদ্যাচরণসম্পন্ন, সুগত, লোকবিদ, অনুত্তর পুরুষদমনকারী সারথি, দেবমানবের শিক্ষক, বুদ্ধ এবং ভগবান’। তাঁহাকে আমি আগামী দিন অন্ন গ্রহণের জন্য ভিক্ষুসংঘের সহিত নিমন্ত্রণ করিয়াছি।”

“মহাশয় কেনিয়, আপনি কি তাঁহাকে ‘বুদ্ধ’ বলিলেন?”

“মহাশয় সেল, আমি সত্যই তাঁহাকে ‘বুদ্ধ’ বলিতেছি।”

“মহাশয় কেনিয়, আপনি কি তাঁহাকে ‘বুদ্ধ’ বলিলেন?”

“মহাশয় সেল, আমি সত্যই তাঁহাকে ‘বুদ্ধ’ বলিতেছি।”

অতঃপর ব্রাহ্মণ সেলের মনে এইরূপ চিন্তা উৎপন্ন হইল—এই জগতে ‘বুদ্ধ’ নামক শব্দ শ্রবণ করা দুর্লভ। কিন্তু আমাদের মন্ত্রে বত্রিশ প্রকার মহাপুরুষ-লক্ষণ দেখিতে পাওয়া যায়। ওই লক্ষণ সমন্বিত মানুষের মাত্র দুই প্রকার গতি, অন্য নাই। যদি গৃহে বাস করেন তাহা হইলে তিনি রাজচক্রবর্তী ধার্মিক, ধর্মরাজ, চতুরন্তবিজেতা, প্রজাদের নিরাপত্তা বিধায়ক, সপ্তরত্নসমন্বিত হইবেন। এই সকল তাঁহার সপ্তরত্ন, যেমন-চক্ররত্ন, হস্তীরত্ন, অশ্বরত্ন, মণিরত্ন, স্ত্রীরত্ন, গৃহপতিরত্ন এবং পরিণায়ক বা মন্ত্রীরত্নসহ সপ্তরত্ন।

তাঁহার সহস্রাধিক পুত্র সাহসী, বীরোপম, শত্রুসৈন্যমর্দনকারী। তিনি সসাগরা পৃথিবী বিনাদণ্ড ও বিনাঅস্ত্রে, মাত্র ধর্মের দ্বারা জয় করিয়া বাস করেন। কিন্তু তিনি যদি গৃহত্যাগ করিয়া গৃহহীন প্রব্রজ্যা আশ্রয় করেন তাহা হইলে তিনি পৃথিবীতে আবরন্মুক্ত সম্যকসম্বুদ্ধ অরহত্ত্বপদ লাভ করেন। পূজ্য কেনিয়, বর্তমানে সেই শ্রদ্ধেয় সম্যকসম্বুদ্ধ, অর্হৎ গৌতম কোথায় অবস্থান করিতেছেন?”

এইরূপ বলা হইলে, জটিল কেনিয় দক্ষিণ বাহু প্রসারণপূর্বক ব্রাহ্মণ সেলকে, এইরূপ বলিলেন, মহাশয় সেল ওই নীল বনরাজি যেখানে, সেখানে।’ অনন্তর ব্রাহ্মণ সেল তিনশত যুবক সঙ্গে লইয়া ভগবানের নিকট উপস্থিত হইলেন। অতঃপর ব্রাহ্মণ সেল সেই যুবকগণকে সম্বোধন করিলেন, “মহাশয়গণ, অল্পশব্দে মন্থর পদবিক্ষেপে আগমন করুন। কারণ যাঁহারা ভগবান তাঁহাদের সান্নিধ্য লাভ সুকঠিন। তাঁহারা সিংহের ন্যায় একাকী বিচরণকারী। আমি যখন শ্রমণ গৌতমের সহিত কথাবার্তায় নিযুক্ত থাকিব, তখন আপনারা অনর্থক প্রসঙ্গের উত্থাপন করিয়া বাঁধার সৃষ্টি করিবেন না। আমার কথা শেষ হওয়া পর্যন্ত অপেক্ষা করিবেন।”

তৎপরে ব্রাহ্মণ সেল ভগবানের কাছে গমন করিলেন। সেখানে ভগবানকে প্রণামপূর্বক তাঁহার সহিত মধুর চিত্তে আনন্দদায়ক আলাপ আলোচনার পর, ব্রাহ্মণ সেল একপার্শ্বে বসিলেন। একপার্শ্বে বসিয়া ব্রাহ্মণ সেল ভগবানের কায়ে বত্রিশ মহাপুরুষ লক্ষণ অন্বেষণ করিলেন। ভগবানের কায়ে মাত্র দুইটি লক্ষণ ছাড়া অন্য সকল লক্ষণই তিনি দেখিতে পাইলেন। দুইটি লক্ষণ সম্বন্ধে তাঁহার সন্দেহ ও দ্বিধা হইল। তিনি সন্তুষ্টি লাভ করিলেন না। ভগবানের কোষরক্ষিত গুপ্তেন্দ্রিয় ও বৃহৎ জিহ্বা অপ্রকাশিত থাকিল।

তৎপরে ভগবানের মনে এইরূপ চিন্তা উৎপন্ন হইল—এই ব্রাহ্মণ আমার কায়ে বত্রিশ মহাপুরুষ লক্ষণের মধ্যে মাত্র দুইটি ছাড়া অন্য সমস্ত লক্ষণই দেখিয়াছেন। দুইটি লক্ষণ কোষরক্ষিত গুপ্তেন্দ্রিয় এবং বৃহৎ জিহ্বা সম্বন্ধে তাঁহার সন্দেহ ও দ্বিধা রহিয়াছে। তিনি সন্তোষ লাভ করিতেছেন না। অতঃপর ভগবান এমনভাবে নিজের অলৌকিক শক্তির পরিচালনা করিলেন যে, তাহাতে কেবলমাত্র ব্রাহ্মণ সেল, ভগবানের কোষরক্ষিত গুপ্তেন্দ্রিয় দেখিতে পাইলেন। তৎপরে ভগবান জিহ্বা বাহির করিয়া উভয় কর্ণ ও উভয় নাসাছিদ্র স্পর্শ করিলেন; সমস্ত ললাটমণ্ডল জিহ্বার সাহায্যে আচ্ছাদন করিলেন।

তদনন্তর ব্রাহ্মণ সেল চিন্তা করিলেন, “শ্রমণ গৌতম পরিপূর্ণ বত্রিশ মহাপুরুষ লক্ষণ সম্পন্ন। ওই সব লক্ষণগুলির একটিও তাঁহাতে অভাব নাই। তবুও বুদ্ধ কিনা তাহা আমি জানি না। কিন্তু আমি বৃদ্ধ ও প্রাচীন ব্রাহ্মণগণকে আচার্য ও মহাচার্যগণকে বলিতে শুনিয়াছি যে; যাঁহারা অর্হৎ, সম্যকসম্বুদ্ধ, তাঁহাদের প্রশংসাকীর্তন করা হইলে তাঁহারা আত্মপ্রকাশ করেন। আমি শ্রমণ গৌতমের সামনে স্থিত হইয়া অনুরূপ গাথায় তাঁহার স্তব করিব।” অতঃপর ব্রাহ্মণ সেল ভগবানের সামনে স্থিত হইয়া অনুরূপ গাথায় তাঁহার স্তব করিলেন :

৫৫৩. “হে ভগবান, আপনি পরিপূর্ণকায়, দীপ্তিশালী, উচ্চকুলজাত, সুদর্শন, সোনারবর্ণ, সুশুভ্র দাঁত সম্পন্ন এবং বীর্যবান।

৫৫৪. উচ্চবংশে জাত নরের সমস্ত লক্ষণই আপনার কায়ে দেখা যায়, উহা মহাপুরুষের লক্ষণ।

৫৫৫. আপনি প্রসন্নচক্ষু, সুমুখ, বৃহৎ, ঋজু, শক্তিমান, শ্রমণ সংঘের মধ্যে আপনি সূর্যের মতো প্রভাবশালী।

৫৫৬. আপনি কল্যাণদর্শনকারী ভিক্ষু, কাঞ্চনসন্নিভ ত্বকবিশিষ্ট; এইরূপ উত্তম বর্ণবান হইয়া আপনার শ্রমণভাব ধারণে কী লাভ?

৫৫৭. আপনি রাজা, চক্রবর্তী, রথপতি, চতুরন্তবিজেতা জম্বুদ্বীপের মালিক হইবার উপযুক্ত।

৫৫৮. ক্ষত্রিয় ও ভোগীরাজগণ আপনার অনুসরণকারী। হে গৌতম, আপনি রাজাধিরাজ ও মানবের ইন্দ্র হইয়া রাজ্য শাসন করুন।”

৫৫৯. ভগবান বলিলেন, “হে সেল, আমি রাজা, অনুত্তর ধর্মরাজ, যে চক্র অপরিবর্তনীয়, সেই ধর্মচক্র আমি ধর্মের সাহায্যেই প্রবর্তন করি।”

৫৬০. ব্রাহ্মণ সেল বলিলেন, “আপনি সম্বুদ্ধ, অনুত্তর ধর্মরাজা বলিয়া স্বীকার করিতেছেন। আপনি বলিতেছেন যে, আমি ধর্মের সাহায্যেই চক্রের প্রবর্তন করি। ভবৎ গৌতম কি ইহাই বলিতেছেন?

৫৬১. প্রভু, আপনার সেনাপতি কে? শ্রাবক কে? কে আপনার উত্তরাধিকারী? আপনার প্রতিনিধি হিসাবে প্রবর্তিত ধর্মচক্রের চালনা করিবেন কে?”

৫৬২. ভগবান বলিলেন, “হে সেল, আমার দ্বারা যে চক্র প্রবর্তিত হইয়াছে তাহা অনুত্তর ধর্মচক্র। তথাগতের স্থলাভিষিক্ত হইয়া সারিপুত্র তাহা চালনা করিবেন।

৫৬৩. হে ব্রাহ্মণ, আমি অভিজ্ঞানসম্পন্ন। জ্ঞান সম্বন্ধে যাহা জানিবার তাহা জানিয়াছি, যাহা ভাবিবার তাহা ভাবিয়াছি এবং যাহা ত্যাগ করিবার তাহা ত্যাগ করিয়াছি। সেই জন্য আমি বুদ্ধ।

৫৬৪. হে ব্রাহ্মণ, আমার প্রতি যে সন্দেহ আছে তাহা ত্যাগ কর। আমার প্রতি শ্রদ্ধাবান হও। সম্বুদ্ধের দর্শন (লাভ করা) সব সময়ে দুর্লভ।

৫৬৫. পৃথিবীতে যাঁহাদের প্রাদুর্ভাব সবসময়ে দুর্লভ; হে ব্রাহ্মণ, আমি তাঁহাদের মধ্যে অন্যতম সম্বুদ্ধ, অনুত্তর চিকিৎসক।

৫৬৬. আমি শ্রেষ্ঠ জীব, অতুলনীয়, মারসৈন্য মর্দনকারী। শত্রুকুল বশীভূত করিয়া অকুতোভয় হইয়া আমি আনন্দ লাভ করিয়া থাকি।

৫৬৭. “মাননীয়গণ, চক্ষুষ্মান যাহা বলিতেছেন তাহা শ্রবণ করুন; তিনি চিকিৎসক, মহাবীর, তিনি বনে গর্জনকারী সিংহের ন্যায়।

৫৬৮. জীবকুলের শ্রেষ্ঠ, মারসৈন্য বিজয়ে তুলনাহীন এই ব্যক্তি কৃষ্ণকুলে জাত হইলেও তৎদর্শনে কে আনন্দিত হইবে না?

৫৬৯. যাঁহার ইচ্ছা হয় তিনি আমাকে অনুগমন করুন। যাঁহার ইচ্ছা নাই তিনি অন্যত্র গমন করুন। আমি এইখানেই বরপ্রাজ্ঞের নিকট প্রব্রজ্যা গ্রহণ করিব।

৫৭০. “এই সম্যকসম্বুদ্ধের শাসনে যদি আপনার রুচি উৎপন্ন হয়, তাহা হইলে আমরাও বরপ্রাজ্ঞের নিকট প্রব্রজ্যা গ্রহণ করিব।”

৫৭১. এই তিনশত ব্রাহ্মণ কৃতাঞ্জলিপুটে প্রার্থনা করিতেছে-‘হে ভগবান, আমরা আপনার নিকটে ব্রহ্মচর্য আচরণ করিব।’

৫৭২. ভগবান ব্রাহ্মণ সেলকে বলিলেন, ‘হে সেল, এই ব্রহ্মচর্য নিজে নিজেই সাক্ষাৎ করণীয় বলিয়া সুপ্রচারিত। ইহা স্বয়ং দর্শনীয়, ফল প্রদানে কোনো কালাকাল নাই। ইহার সাহায্যে অপ্রমত্তভাবে শিক্ষাকামীদের প্রব্রজ্যা বিফলে যায় না।

ব্রাহ্মণ সেল সপরিষদ ভগবানের কাছে প্রব্রজ্যা ও উপসম্পদা গ্রহণ করিলেন। অতঃপর জটিল কেনিয় সেই রাত্রি অবসান হইলে নিজের আশ্রমে প্রণীত খাদ্য-ভোজ্যাদি তৈয়ার করিয়া ভগবানের কাছে আহারের সময় নিবেদন করিলেন, “প্রভু গৌতম, অন্নগ্রহণের সময় হইয়াছে।” তৎপরে ভগবান পূর্বাহ্নকালে পোষাক পরিধানপূর্বক পাত্র ও চীবর লইয়া জটিল কেনিয়ের আশ্রমে গমন করিলেন। সেখানে তিনি ভিক্ষুসংঘের সহিত সজ্জিত আসনে উপবেশন করিলেন।

অনন্তর জটিল কেনিয়, বুদ্ধ প্রমুখ ভিক্ষুসংঘকে উত্তম খাদ্য ভোজ্যাদির সাহায্যে তাঁহাদিগকে তৃপ্ত করিবার জন্য নিজ হাতে পরিবেশন করিলেন। ভগবান ভোজনের পর পাত্র হইতে হস্ত অপসারণ করিলে, জটিল কেনিয় ভগবানের কাছে উপস্থিত হইয়া পার্শ্বের এক নীচ আসনে উপবেশন করিলেন। তৎপরে ভগবান তাহাকে এই সকল গাথার সাহায্যের তাঁহার দান অনুমোদন করিলেন।

৫৭৩. অগ্নিহোত্র যজ্ঞের প্রধান উপাদান, সাবিত্রী (শ্লোক) ছন্দের প্রধান; মানুষের মধ্যে রাজা প্রধান এবং নদীর বা জলাশয়ের মধ্যে প্রধান হইল সাগর।

৫৭৪. চন্দ্র তারকাদের প্রধান, জ্বলন্ত জিনিসের মধ্যে প্রধান সূর্য, পুণ্যকামী ও দানযজ্ঞ সম্পাদনকারীদের জন্য সংঘই প্রধান।

অতঃপর ভগবান জটিল কেনিয়কে ওই সকল গাথার সাহায্যে তাঁর দান অনুমোদন করিয়া আসন হইতে উঠিয়া চলিয়া গেলেন। তৎপরে আয়ুষ্মান সেল, পরিষদসহ নির্জনবাসী, অপ্রমত্ত, উৎসাহপূর্ণ, দৃঢ়প্রতিজ্ঞ হইয়া অতিশীঘ্র সত্যপথ অবলম্বনকারী কুলপুত্রগণ যেই সম্পদ লাভের জন্য আগার হইতে অনাগারিক প্রব্রজ্যার আশ্রয় গ্রহণ করেন; সেই অনুত্তর ব্রহ্মচর্য নিজেই জানিয়া ও উপলব্ধি করিয়া ইহজীবনেই উহার পূর্ণতা সাধন করিলেন। “জন্মের ক্ষয় হইয়াছে, ব্রহ্মচর্য সম্পাদিত হইয়াছে, কর্ম শেষ হইয়াছে, এই জীবনে করণীয় কর্ম আর নাই”; ইহা জানিয়া আয়ুষ্মান সেল সপরিষদ অর্হত্ত্ব লাভ করিলেন।

তৎপরে আয়ুষ্মান সেল পরিষদগণের সহিত ভগবানের কাছে উপস্থিত হইয়া পরিহিত চীবর একাংশ করিয়া প্রণামপূর্বক সেখানে ভগবানকে গাথায় নিবেদন করিলেন :

৫৭৫. হে চক্ষুষ্মান, আজ হইতে আট দিন পূর্বে আপনার শরণ গ্রহণ করিয়াছি। হে প্রভু ভগবান, সপ্তম রাতের মধ্যে আমরা আপনার শাসনে বিনীত হইয়াছি।

৫৭৬. আপনি বুদ্ধ, আপনি শিক্ষক, আপনি মারবিজয়ী মুনি। অনুশয় (হীনসংস্কার)-সমূহ ছেদন করিয়া আপনি উত্তীর্ণ হইয়াছেন এবং বর্তমান মানব জাতিকে উদ্ধার করিতেছেন।

৫৭৭. আপনি উপধিসমূহ অতিক্রম করিয়াছেন, আসবসমূহ বিনষ্ট করিয়াছেন, আপনি সিংহ, উপাদান রহিত, আপনি ভয়হীন ও ত্রাসহীন।

৫৭৮. এই তিনশত ভিক্ষু অঞ্জলিপ্রণামপূর্বক দাঁড়াইয়াছেন। হে বীর, পাদ প্রসারিত করুন, নাগগণ শাস্তাকে বন্দনা করুক।

সেল সূত্র সমাপ্ত।


 

৮. সল্ল সূত্র
৫৭৯. এই জগতের মানবজীবন অনিমিত্ত (প্রয়োজন বর্জিত), অবিদিত, যন্ত্রণাদায়ক, অল্পকাল টিকিয়া থাকে এবং দুঃখমিশ্রিত।

৫৮০. যাহারা জন্মিয়াছে তাহাদের এমন কোনো উপায় নাই, যাহা দ্বারা তাহারা মরণ হইতে পরিত্রাণ পাইতে পারে। জরার পর মৃত্যু, ইহাই প্রাণীর ধর্ম।

৫৮১. পাকা ফলের যেইরূপ শীঘ্র পতন ভয়, সেইরূপ জাতধর্মী জীবগণেরও সবসময় মরণ ভয়।

৫৮২. কুম্ভকারের তৈয়ার করা সকল প্রকার মাটির পাত্র যেমন ভাঙ্গিয়া ধ্বংস প্রাপ্ত হয়, মানুষের জীবনও সেইরূপ।

৫৮৩. তরুণ ও বয়স্ক, মূর্খ ও পণ্ডিত, সকলেই মৃত্যুবশে গমন করে, সবাই মৃত্যুপরায়ণ।

৫৮৪. মরণের গ্রাসে পতিত হইয়া পরলোকগতদের মধ্যে পিতা পুত্রকে ত্রাণ করিতে পারেন না; আত্মীয়েরা জ্ঞাতি-কুটুম্বগণকে রক্ষা করিতে অসমর্থ।

৫৮৫. দেখুন, গভীর বিলাপরত জ্ঞাতিদের চোখের সামনে মানবগণের মধ্য হইতে এক একজন করিয়া হরণ করা হইতেছে; যেমন গরুকে হত্যা করিবার জায়গায় লইয়া যাওয়া হয়।

৫৮৬. এইভাবে সংসার মরণ ও জরায় জড়িত। সেই কারণে জ্ঞানীরা লোকপর্যায় বিদিত হইয়া অনুশোচনা করেন না।

৫৮৭. যাহার আগমন ও গমনের মার্গ (পথ) তোমার জানা নাই; যাহার বিচরণের উভয় অন্তই তোমার দর্শনের বাহিরে; তাহার জন্য তোমার শোক নিরর্থক।

৫৮৮. বিলাপপরায়ণ অজ্ঞানী ব্যক্তিরা যদি এই স্বহিংস কষ্ট দ্বারা কিঞ্চিৎ মাত্রও লাভবান হয়, তাহা হইলে বুদ্ধিমান ব্যক্তি ওইরূপ করিতে পারেন।

৫৮৯. ক্রন্দন ও শোকের দ্বারা মনের শান্তি লাভ না হইয়া বরং উহাতে দুঃখের বৃদ্ধি হয় এবং শরীর পীড়িত হইয়া পড়ে।

৫৯০. জীবিতগণ নিজের সাহায্যে নিজকে হিংসাবশত আঘাত করিবার ফলে শরীর কৃশ ও বিবর্ণ হয়; তবুও মৃতব্যক্তি পুনর্জীবিত হয় না। তাই এই পরিদেবন (বিলাপ) অর্থহীন।

৫৯১. যে ব্যক্তি শোক বর্জন করে না, তাহার দুঃখ বাড়িয়া যায়। কালগত ব্যক্তির জন্য বিলাপ করিয়া সে শোকাধীন হয়।

৫৯২. লোকান্তরিত হইয়া কর্মানুযায়ী গতিলাভী মানুষের প্রতি অবলোকন করুন! জীবগণ এই পৃথিবীতে মরণের ক্ষমতাধীন হইয়া ভয়ের দ্বারা কম্পিত।

৫৯৩. মানুষের আশানুরূপ কামনা সিদ্ধি না হইয়া তদ্বিপরীত হইয়া থাকে। দেখুন, এইরূপ নৈরাশ্যভাবই লোকপর্যায় বা সংসারের নিয়ম।

৫৯৪. শত বৎসর কিম্বা তাহার অধিক বাঁচিয়া থাকিলেও মানুষ সবশেষে জ্ঞাতিবর্গ হইতে পৃথক হইয়া এই সংসারে জীবন ত্যাগ করিবে।

৫৯৫. কাজেই অর্হতের কথা শুনিয়া কালগতগণের জন্যে বিলাপ বন্ধ করুন। কারণ এই বিলাপে ‘পুনরায়’ তাহাকে দর্শন করা আমাদের পক্ষে সম্ভব নহে।

৫৯৬. জলের আশ্রয়ে যেইরূপ জ্বলন্ত আগুন নির্বাপিত হয়; সেইরূপ ধীর, প্রজ্ঞাবান, পণ্ডিত, দক্ষ মানুষ; তুলা যেমন বাতাসের দ্বারা উড়িয়া যায়, তেমনি উৎপন্ন শোক অতি শীঘ্র দূর করিবেন।

৫৯৭. যিনি আত্মসুখ অন্বেষণকারী, তিনি নিজের বিলাপ পরিদেবন এবং দুঃখ-দৌর্মনস্যরূপ আত্মশর উৎপাটিত করিবেন।

৫৯৮. যিনি দূরীকৃত শর বাসনামুক্ত, চিত্তের শান্তিলাভী তিনি সকল রকম শোক অতিক্রম করিয়া অশোক ও নির্বাপিত হইয়া শান্ত হইবেন।

সল্ল সূত্র সমাপ্ত।


 

৯. বাসেট্ঠ সূত্র
আমি এইরূপ শুনিয়াছি। একসময়ে ভগবান ইচ্ছানঙ্গল বনে ইচ্ছানঙ্গল নামক জায়গায় বাস করিতেছিলেন। তখন অনেক খ্যাতনামা ধনবান ব্রাহ্মণ ইচ্ছানঙ্গলে বাস করিতেছিলেন, যথা : চঙ্কী ব্রাহ্মণ, তারুক্খ ব্রাহ্মণ, পোক্খরসাতি ব্রাহ্মণ, জানুস্‌সোনি ব্রাহ্মণ, তোদেয্যো ব্রাহ্মণ এবং অন্যান্য সুবিখ্যাত ধনী ব্রাহ্মণ মহাসালগণ। একদিন বাসেট্ঠ এবং ভারদ্বাজ নামক দুইজন যুবক যখন পায়চারী করিতেছিলেন তখন তাহাদের মধ্যে এইরূপ কথা উৎপন্ন হইল : “কীভাবে ব্রাহ্মণ হওয়া যায়?”

যুবক ভারদ্বাজ বলিলেন, “যাঁহার জাতি (জন্ম) পিতা ও মাতা উভয়কুল হইতে গৌরবান্বিত, যাঁহার উপরিস্থগণ সপ্তম পুরুষ পর্যন্ত পবিত্র গর্ভে উৎপন্ন, যাঁহার কুলপ্রথা দোষহীন ও অনিন্দনীয়, এইরূপ লোকই ব্রাহ্মণ।”

যুবক বাসেট্ঠ তখন এইরূপ বলিলেন, যিনি শীলবান ও ব্রতসম্পন্ন, তিনিই ব্রাহ্মণ।” যুবক ভারদ্বাজ বাসেট্ঠকে স্বমতে আনিতে সক্ষম হইলেন না, যুবক বাসেট্ঠও ভারদ্বাজকে স্বমতে আনিতে সক্ষম হইলেন না।

অতঃপর বাসেট্ঠ যুবক ভারদ্বাজকে সম্বোধন করিয়া বলিলেন, “হে ভারদ্বাজ, শাক্যপুত্র শ্রমণ গৌতম শাক্যকুল হইতে প্রব্রজ্যা গ্রহণ করিয়া ইচ্ছানঙ্গল বনস্থ, ইচ্ছানঙ্গলে অবস্থান করিতেছেন। সেই মাননীয় গৌতমের এইরূপ কল্যাণ কীর্তিশব্দ প্রচারিত হইয়াছে, “ইনি সেই ভগবান, অর্হৎ, সম্যকসম্বুদ্ধ, বিদ্যাচরণসম্পন্ন, সুগত, লোকবিদ অনুত্তর পুরুষ-দমনকারী সারথি, দেব-মানবের শিক্ষক, বুদ্ধ এবং ভগবান।”

হে ভারদ্বাজ, এসো, যেখানে শ্রমণ গৌতম আছে সেখানে যাই, সেখানে যাইয়া শ্রমণ গৌতমকে ইহার অর্থ জিজ্ঞাসা করিব। তিনি যাহা ব্যাখ্যা করিবেন আমরা তাহাই গ্রহণ করিব।” “তাহাই হউক” বলিয়া যুবক ভারদ্বাজ যুবক বাসেট্ঠকে প্রতিশ্রুতি দিলেন।

অনন্তর বাসেট্ঠ ও ভারদ্বাজ যুবকদ্বয় ভগবানের কাছে উপস্থিত হইয়া ভগবানের সহিত মধুর ও চিত্তের আনন্দদায়ক কথাবার্তা আলাপ আলোচনার পর একপার্শ্বে উপবেশন করিলেন। একপার্শ্বে বসিয়া যুবক বাসেট্ঠ ভগবানকে গাথার সাহায্যে নিবেদন করিলেন।

৫৯৯. আমরা উভয়ে ত্রিবেদজ্ঞরূপে পরিচিত ও প্রতিজ্ঞাত। আমি পোক্খর সাতির শিষ্য এবং এই যুবক তারুক্খের শিষ্য।

৬০০. ত্রিবেদ সম্বন্ধে বিজ্ঞদের দ্বারা যাহা প্রকাশিত তাহা সমস্তই আমাদের জানা। আমরা আলংকারিক ও বৈয়াকরণিক। আবৃতি সম্বন্ধে আমরা আচার্য সদৃশ।

৬০১. হে গৌতম, আমাদের মধ্যে জাতিবাদ সম্বন্ধে বিবাদ সৃষ্টি হইয়াছে। ভারদ্বাজ বলিতেছেন, জাতি দ্বারাই ব্রাহ্মণ হয়; কিন্তু আমার মতে কর্ম দ্বারাই ব্রাহ্মণ হয়। হে চক্ষুষ্মান, ইহাই আমার নিবেদন।

৬০২. আমরা একে অন্যকে স্বমতে আনিতে সক্ষম না হইয়া, উভয়ে আপনার কাছে জিজ্ঞাসা করিবার জন্য আসিয়াছি। কারণ আপনি সম্বুদ্ধরূপে বিশ্রুত।

৬০৩. মানুষেরা যেমন হাত জোড় করিয়া পূর্ণচন্দ্রের বন্দনা ও পূজা করে; তেমনি জগতে গৌতমেরও পূজা করে।

৬০৪. জগতের চক্ষুরূপে আবির্ভূত গৌতমকে আমরা জিজ্ঞাসা করিতেছি; ‘জন্মের দ্বারা কি ব্রাহ্মণ হয়? কিম্বা কর্মের দ্বারা হয়’? আমরা জানি না; আমাদের নিকট প্রকাশ করুন, ‘ব্রাহ্মণ কাহাকে বলে’? তাহা যেন সম্যকভাবে জানিতে পারি।

৬০৫. ভগবান বাসেট্ঠকে বলিলেন, ‘‘আমি তোমাদের নিকট যথাযথভাবে প্রাণীদের জাতি বিভক্তি ব্যাখ্যা করিব, কারণ জাতি বহু প্রকার।

৬০৬. তৃণবৃক্ষাদি তোমাদের জানা, যদিও তাহারা স্বভাব প্রকাশ করে না, তবুও তাহাদের পরস্পরের লক্ষণসমূহ জাতি হইতে উৎপন্ন। এইভাবে তাহাদেরও জাতি অনেক প্রকার।

৬০৭. তারপর কীট-পতঙ্গ ও পিপীলিকাদি উহাদের পরস্পরের চিহ্নসমূহ জাতি হইতে উৎপন্ন, তাই তাহাদের জাতি বহু প্রকার।

৬০৮. চতুষ্পদ প্রাণীদের সম্বন্ধেও তোমাদের জানা আছে, ক্ষুদ্র অথবা মহৎভেদে তাহাদের পরস্পর লক্ষণসমূহও জাতি হইতে উৎপন্ন। তাই তাহাদের জাতিও বহু প্রকার।

৬০৯. সরীসৃপ ও দীর্ঘপৃষ্ঠ সর্পও তোমাদের জানা উহাদের পরস্পরের চিহ্নসমূহ জাতি উৎপন্ন করে এবং তাহাদের জাতি বহু প্রকার।

৬১০. অতঃপর জলচর মাছও তোমাদের জানা, উহাদের পরস্পরের চিহ্নসমূহ জাতি হইতে উৎপন্ন এবং তাহাদের জাতিও বহু প্রকার।

৬১১. তারপরে পত্রযান বিহঙ্গম পাখীরাও তোমাদের জানা। উহাদের পরস্পরের চিহ্নসমূহ জাতি উৎপন্ন করে এবং তাহাদের জাতিও বহুপ্রকার।

৬১২. উহাদের পরস্পর (জাতি) চিহ্নসমূহ জাতি উৎপন্ন করে এবং তাহারাও বহু প্রকার। কিন্তু মানুষের সেইরূপ নহে।

৬১৩-৬১৫. তাহাদের কেশ, মাথা, কর্ণ, আঁখি, মুখ, নাসিকা, ওষ্ঠ, ভ্রূ, গ্রীবা, অংস, উদর, পৃষ্ঠ, কটিদেশ, উরু, গুহ্যেন্দ্রিয়, মৈথুন, ইন্দ্রিয়, হস্ত, পদ, আঙ্গুল, নখ, জঙ্ঘা, উরু, বর্ণ, স্বর, ইত্যাদি সংযুক্ত চিহ্নসমূহ, অন্যান্য প্রাণীদের যেইরূপ হইয়া থাকে তদ্রুপ কোন জাতি উৎপন্ন করে না ।

৬১৬. শরীরসম্পন্ন অন্য প্রাণীদের মধ্যে পার্থক্য আছে, কিন্তু মানুষের মধ্যে ওই পার্থক্য দেখা যায় না। মানুষের মধ্যে যে পার্থক্য তাহা আরোপিত নাম মাত্র।

৬১৭. কারণ মানুষের মধ্যে যাহারা গোপালন দ্বারা জীবিকা নির্বাহ করে, হে বাসেট্ঠ, তাহাদের এইরূপ জানিবে যে, তাহারা কৃষক, ব্রাহ্মণ নহে।

৬১৮. মানুষের মধ্যে যাহারা নানা প্রকার শিল্প দ্বারা জীবিকা অর্জন করে, হে বাসেট্ঠ, তাহাদের এইরূপ জানিবে যে, তাহারা শিল্পী, ব্রাহ্মণ নহে।

৬১৯. মানুষের মধ্যে যাহারা ব্যবসায়ে নিযুক্ত হইয়া জীবিকা নির্বাহ করে, হে বাসেট্ঠ, তাহাদের এইরূপ জানিবে যে, তাহারা বণিক, ব্রাহ্মণ নহে।

৬২০. মানুষের মধ্যে যাহারা পরপরিচর্যা দ্বারা জীবিকা নির্বাহ করে, হে বাসেট্ঠ, তাহাদের এইরূপ জানিবে যে, তাহারা পরিচারক (ভৃত্য), ব্রাহ্মণ নহে।

৬২১. মানুষের মধ্যে চুরি করিয়া যাহারা জীবিকার্জন করে, হে বাসেট্ঠ, তাহাদের এইরূপ জানিবে যে, তাহারা চোর, ব্রাহ্মণ নহে।

৬২২. মানুষের মধ্যে যাহারা ধনু তথা অস্ত্র ধারণ করিয়া জীবিকা নির্বাহ করে, হে বাসেট্ঠ, তাহাদের এইরূপ জানিবে যে, মানুষের মধ্যে তাহারা যুদ্ধজীবী, ব্রাহ্মণ নহে।

৬২৩. মানুষের মধ্যে যাহারা পুরোহিতের ধর্ম বা কার্য করিয়া জীবিকা নির্বাহ করে, হে বাসেট্ঠ, তাহাদের এইরূপ জানিবে যে-তাহারা যাজক, ব্রাহ্মণ নহে।

৬২৪. মানুষের মধ্যে গ্রাম, রাষ্ট্র প্রভৃতি যাহার অধিকারে, হে বাসেট্ঠ, তাহাদের এইরূপ জানিবে যে, তিনি রাজা, ব্রাহ্মণ নহেন।

৬২৫. জন্মের জন্য কিংবা মাতা বিশেষের গর্ভে উৎপত্তির জন্য আমি কাহাকেও ব্রাহ্মণ বলি না। সেই ব্রাহ্মণ ভোবাদী হইতে পারে, সে ধনবান ও হইতে পারে। কিন্তু যাহার কোনো কিছুই নাই, যিনি অনাসক্ত, তাঁহাকেই আমি ব্রাহ্মণ বলিব।

৬২৬. যিনি সমস্ত সংযোজন ছিন্ন করিয়া ত্রাসহীন হইয়াছেন, বন্ধন মোচন করিয়া যিনি বিসংযুক্ত অর্থাৎ মুক্ত হইয়াছেন, তাঁহাকেই আমি ব্রাহ্মণ বলিব।

৬২৭. বন্ধনী ও রজ্জু আর তৎসংশ্লিষ্ট বিষয়ে জড়িত সকল বন্ধন ছিন্ন করিয়া যিনি সমস্ত বাঁধার ক্ষয় করিয়াছেন, যিনি বুদ্ধ, তাঁহাকেই আমি ব্রাহ্মণ বলিব।

৬২৮. নিজেই নির্দোষ হইয়া যিনি দুর্বাক্য, বধ ও বন্ধন সহ্য করিতে প্রস্তুত, ক্ষান্তিবলই যাহার সৈন্য, তাঁহাকে আমি ব্রাহ্মণ বলিব।

৬২৯. যিনি অক্রোধী, ব্রতবান, শীলবান, তৃষ্ণাহীন, দান্ত, অন্তিম দেহধারী, তাঁহাকেই আমি ব্রাহ্মণ বলিব।

৬৩০. যিনি পদ্মপাতার জলবিন্দুর ন্যায়, কিম্বা সূঁচের আগায় স্থিত সরিষা বীজের ন্যায় ইন্দ্রিয়সুখে লিপ্ত হন না, তাঁহাকেই আমি ব্রাহ্মণ বলিব।

৬৩১. এই জগতেই যিনি নিজের দুঃখের শেষ জানিতে পারিয়াছেন, সেই ভারমুক্ত বিসংযুক্ত ব্যক্তিকেই আমি ব্রাহ্মণ বলিব।

৬৩২. যিনি গভীর প্রজ্ঞাবান, মেধাবী, মার্গামার্গ যাঁহার জানা, যিনি উত্তমার্থলাভী, তাঁহাকেই আমি ব্রাহ্মণ বলিব।

৬৩৩. যিনি গৃহস্থ ও অনাগারিক উভয়ের সহিত অসংশ্লিষ্ট, যিনি অনালয়চারী এবং অল্প অভাবযুক্ত, তাঁহাকেই আমি ব্রাহ্মণ বলিব।

৬৩৪. দুর্বল ও সবল উভয় প্রকার প্রাণীর প্রতিই যিনি হিংসাহীন, যিনি প্রাণিবধ হইতে বিরত এবং কাহাকেও আঘাত করেন না, তাঁহাকেই আমি ব্রাহ্মণ বলিব।

৬৩৫. বিরুদ্ধাচরণকারীর প্রতি যিনি বিপরীত চিন্তা করিয়া মলিনবদন নহেন, যিনি দুশ্চরিত্রদের প্রতি শান্ত, আসক্তদের মধ্যে যিনি অনাসক্ত, তাঁহাকেই আমি ব্রাহ্মণ বলিব।

৬৩৬. সূচের আগা হইতে সরিষার ন্যায় যাঁহার রাগ, হিংসা, অহঙ্কার, পরের গুণ নাশ করা স্বভাব যাহার পতিত হইয়াছে, তাঁহাকেই আমি ব্রাহ্মণ বলিব।

৬৩৭. যে কথা অকর্কশ, উপদেশপূর্ণ, যাহা সত্য, যাহার দ্বারা কেহ রাগান্বিত হয় না, ওইরূপ কথার ভাষণকারীকে আমি ব্রাহ্মণ বলিব।

৬৩৮. দীর্ঘ হউক বা হ্রস্ব হউক, সূক্ষ্ম হউক বা স্থুল হউক, শুভ হউক অথবা অশুভ হউক; যাহা দেওয়া হয় নাই, তাহা যিনি গ্রহণ করেন না; তাঁহাকেই আমি ব্রাহ্মণ বলিব।

৬৩৯. ইহকাল ও পরকালের জন্য যাহার আশা বিদ্যমান নাই, যিনি কামনাহীন ও বিসংযুক্ত, তাঁহাকেই আমি ব্রাহ্মণ বলিব।

৬৪০. যাঁহার বাসনা নাই, উচ্চতর জ্ঞানের দ্বারা যিনি সন্দেহমুক্ত হইয়াছেন, যিনি গভীর অমৃতে প্রবেশ করিয়াছেন, তাঁহাকেই আমি ব্রাহ্মণ বলিব।

৬৪১. এই জগতে যিনি পুণ্য ও পাপ উভয় প্রকার বন্ধন অতিক্রম করিয়াছেন, যিনি অশোক, বিরজ ও শুদ্ধ; তাঁহাকেই আমি ব্রাহ্মণ বলিব।

৬৪২. যিনি চন্দ্রের মতো বিমল, শুদ্ধ, বিপ্রসন্ন, অনাবিল, যাঁহার নন্দীভব পরিক্ষীণ হইয়াছে অর্থাৎ যে কোনো প্রকার আনন্দে উৎসাহহীন, তাঁহাকেই আমি ব্রাহ্মণ বলিব।

৬৪৩. যিনি এই পলিপথ (কদমপূর্ণ), দুর্গম সংসার ও অজ্ঞানতা অতিক্রম করিয়াছেন, যিনি উত্তীর্ণ ও পরপারে পৌঁছিয়াছেন, যিনি ধ্যাননিরত, ইচ্ছাহীন, সন্দেহমুক্ত, উপাদানহীন এবং নিবৃত; তাঁহাকেই আমি ব্রাহ্মণ বলিব।

৬৪৪. এই সংসারে যিনি কামভোগ ত্যাগ করিয়া অনাগারিক প্রব্রজ্যা অবলম্বনপূর্বক বিচরণ করেন; কামতৃষ্ণাত্যাগী; তাঁহাকেই আমি ব্রাহ্মণ বলিব।

৬৪৫. এই সংসারে তৃষ্ণা ত্যাগ করিয়া যিনি অনাগারিক প্রব্রজ্যা অবলম্বনপূর্বক বিচরণ করেন; তৃষ্ণাভব পরিক্ষীণ (তৃষ্ণাত্যাগী), তাঁহাকেই আমি ব্রাহ্মণ বলিব।

৬৪৬. মানবীয় আসক্তি ত্যাগ করিয়া যিনি দিব্য আসক্তি অতিক্রম করিয়াছেন, যিনি সকল আসক্তি বিসংযুক্ত; তাঁহাকেই আমি ব্রাহ্মণ বলিব।

৬৪৭. রতি (আনন্দ) ও অরতি (বিরক্তিকরভাব) ত্যাগ করিয়া যিনি প্রতারণাহীন হইয়াছেন, যিনি সমস্ত জগতের অধিপতি; সেই বীরকেই আমি ব্রাহ্মণ বলিব।

৬৪৮. যিনি সত্ত্বগণের চ্যুতি ও উৎপত্তি সমস্তই পরিপূর্ণরূপে জানিতে পারেন, যিনি অনাসক্ত, সুগত, বুদ্ধ, তাঁহাকেই আমি ব্রাহ্মণ বলিব।

৬৪৯. যাঁহার গতি দেবতা, গন্ধর্ব ও মানুষেরা জানিতে পারে না, সেই ক্ষীণাসব অর্হৎকেই আমি ব্রাহ্মণ বলিব।

৬৫০. পূর্বে, পশ্চাতে অথবা মধ্যে যাঁহার কিছুই নাই, সেই কামনাহীন অনাসক্ত ব্যক্তিকেই আমি ব্রাহ্মণ বলিব।

৬৫১. যিনি শ্রেষ্ঠ, প্রবর, বীর, মহর্ষি, বিজয়ী, বীততৃষ্ণ, স্নাতক (জ্ঞানের পূর্ণতাপ্রাপ্ত) এবং বুদ্ধ; তাঁহাকেই আমি ব্রাহ্মণ বলিব।

৬৫২. যিনি পূর্বজন্মজ্ঞানপ্রাপ্ত, স্বর্গ ও অপায় যিনি দর্শন করিয়াছেন, যাঁহার জন্মক্ষয় হইয়াছে, তাঁহাকেই আমি ব্রাহ্মণ বলিব।

৬৫৩. কারণ এই সংসারে যে নাম ও গোত্র প্রকল্পিত হয় তাহা সংজ্ঞা মাত্র। পৃথক পৃথক জায়গায় যাহা কল্পনা করা হইয়াছে তাহা সাধারণ সম্মতি হইতে উৎপন্ন।

৬৫৪. জ্ঞানহীনদের দৃষ্টিগত অজ্ঞানতা, দীর্ঘকাল যাবৎ অনুশাসিত হইয়া আসিতেছে। অজানা ব্যক্তিরা ইহা বলিয়া থাকে যে; “জাতি’ বা জন্মদ্বারা ব্রাহ্মণ হয়”।

৬৫৫. জন্ম দ্বারা কেহ ব্রাহ্মণ হয় না, জন্ম দ্বারা কেহ অব্রাহ্মণ হয় না। কর্ম দ্বারা ব্রাহ্মণ হয়, কর্ম দ্বারাই অব্রাহ্মণ হয়।

৬৫৬. মানুষ কর্ম দ্বারা কৃষক হয়, কর্ম দ্বারা শিল্পী হয়; কর্ম দ্বারা মানুষ বণিক এবং কর্ম দ্বারাই চাকর হইয়া থাকে।

৬৫৭. চোরও কর্ম দ্বারা হয়, যুদ্ধজীবীও কর্ম দ্বারা হয়; কর্ম দ্বারা যাজক হন এবং রাজাও কর্ম দ্বারাই হইয়া থাকেন।

৬৫৮. এই জন্য, প্রতীত্যসমুৎপাদ (কার্য-কারণ) দর্শনকারী ও কর্মফলের জ্ঞানলাভী পণ্ডিতেরা কর্মকে যথাযথভাবে দর্শন করিয়া থাকেন।

৬৫৯. কর্মের দ্বারা জগতের প্রবর্তন, কর্মের দ্বারাই মানব জন্মের সৃষ্টি; চলন্ত রথের কলীকাবদ্ধ চাকার মতো সত্ত্বগণ কর্মেই আবদ্ধ।

৬৬০. তপ, ব্রহ্মচর্য, সংযম ও দম (মিতাচার), ইহা দ্বারাই মানুষ ব্রাহ্মণ হয়, এই মানুষই উত্তম ব্রাহ্মণ।

৬৬১. যিনি তিন প্রকার বিদ্যাসম্পন্ন, শান্ত, পুনর্জন্মহীন, তিনি ব্রহ্মা ও শক্রের সমান। হে বাসেট্ঠ, এইভাবেই তুমি জানিয়া লইবে।”

এইরূপ বলা হইলে বাসেট্ঠ ও ভারদ্বাজ যুবকদ্বয় ভগবানকে এইরূপ বলিলেন, “আশ্চর্য, গৌতম, খুবই আশ্চর্য! যেমন হে গৌতম, উৎপাটিত দ্রব্য পুনঃপ্রতিষ্ঠা করা হয়, আচ্ছাদিত বস্তু প্রকাশিত করা হয়, মূর্খ ব্যক্তিকে পথ দেখানো হয়, চক্ষুষ্মানের দর্শনের নিমিত্ত তৈল প্রদীপ ধারণ করা হয়, তেমনি প্রভু গৌতম বিবিধ প্রকারে ধর্ম প্রকাশিত করিয়াছেন। আমরা শ্রদ্ধেয় গৌতমের, তাঁহার প্রকাশিত ধর্মের এবং ভিক্ষুসংঘের আশ্রয় গ্রহণ করিতেছি; পূজনীয় গৌতম আজ হইতে জীবনের শেষ মুহূর্তকাল পর্যন্ত আমাদিগকে আপনার আশ্রিত উপাসক হিসাবে গ্রহণ করুন।

বাসেট্ঠ সূত্র সমাপ্ত।


 

১০. কোকালিক সূত্র
আমি এইরূপ শুনিয়াছি। একসময় ভগবান শ্রাবস্তী নগরে অনাথপিণ্ডিকের জেতবন বিহারে অবস্থান করিতেছিলেন। সেই সময় কোকালিক ভিক্ষু ভগবানের কাছে যাইয়া তাঁহাকে অভিবাদন করিয়া একপার্শ্বে বসিলেন। অতঃপর একপার্শ্বে বসিয়া কোকালিক ভিক্ষু ভগবানকে এইরূপ বলিলেন, “প্রভু, সারিপুত্র ও মৌদ্গলায়ন পাপেচ্ছাসম্পন্ন, তাঁহারা পাপেচ্ছার বশবর্তী হইয়াছে।” এইরূপ উক্ত হইলে ভগবান কোকালিক ভিক্ষুকে এইরূপ বলিলেন, কোকালিক, কখনই সেইরূপ নহে, কখনই সেইরূপ নহে, হে কোকালিক, সারিপুত্র ও মৌদ্গলায়নের প্রতি প্রসন্ন হও, তাঁহারা প্রিয়শীল।”

দ্বিতীয়বারও কোকালিক ভিক্ষু ভগবানকে এইরূপ বলিলেন, “হে ভগবান, যদিও আপনি আমার নিকট শ্রদ্ধার পাত্র ও প্রত্যয়োপযুক্ত; তবুও সারিপুত্র ও মৌদ্গলায়ন পাপেচ্ছাসম্পন্ন। তাঁহারা পাপেচ্ছার বশবর্তী হইয়াছেন।”

দ্বিতীয়বারও ভগবান কোকালিক ভিক্ষুকে এইরূপ বলিলেন, “কখনই সেইরূপ নহে, কখনই সেইরূপ নহে। হে কোকালিক, সারিপুত্র ও মৌদ্গলায়নের প্রতি প্রসন্ন (বা সুখী) হও। তাঁহারা প্রিয়শীল।”

তৃতীয়বারও কোকালিক ভিক্ষু ভগবানকে এইরূপ বলিলেন, “হে ভগবান, যদিও আপনি আমার নিকট শ্রদ্ধার পাত্র ও প্রত্যয়োপযুক্ত; তবুও সারিপুত্র ও মৌদ্গলায়ন পাপেচ্ছাসম্পন্ন। তাঁহারা পাপেচ্ছার বশবর্তী হইয়াছেন।”

তৃতীয়বারও ভগবান কোকালিক ভিক্ষুকে এইরূপ বলিলেন, “হে কোকালিক, কখনই সেইরূপ নহে, কখনই সেইরূপ নহে। হে কোকালিক, সারিপুত্র ও মৌদ্গলায়নের প্রতি প্রসন্ন (বা সুখী) হও। তাঁহারা প্রিয়শীল।”

অতঃপর কোকালিক ভিক্ষু আসন হইতে উঠিয়া ভগবানকে অভিবাদন ও প্রদক্ষিণপূর্বক প্রস্থান করিলেন। কোকালিক ভিক্ষু প্রস্থানের কিছুক্ষণ পরেই তাঁহার সমস্তকায় সরিষা পরিমাণ বিষ-ব্রণে পূর্ণ হইল; উহা সরিষা পরিমাণ হইতে মুগ পরিমাণ হইল; মুগ পরিমাণ হইতে কলায় পরিমাণ হইল; কলায় পরিমাণ হইতে কুলবীজ পরিমাণ হইল; কুলবীজ পরিমাণ হইতে কুলফল পরিমাণ হইল; কুলফল পরিমাণ হইতে আমলকী পরিমাণ হইল; আমলকী পরিমাণ হইতে কাঁচা বেল পরিমাণ হইল; কাঁচা বেল পরিমাণ হইতে পাকা বেল পরিমাণ হইল: পাকা বেলফল পরিমাণ হইয়া ফাটিয়া গেল, পূঁজ ও রক্ত বাহির হইল। তৎপরে কোকালিক ভিক্ষু ওই রোগের দ্বারাই মরিয়া গেলেন। মরণের পর তিনি পদুম নরকে উৎপন্ন হইলেন। কারণ তিনি সারিপুত্র ও মৌদ্গলায়নের প্রতি শত্রুতাচরণ করিয়াছিলেন।

তৎপরে অপূর্ব সৌন্দর্যশালী সহম্পতি ব্রহ্মা রাতের শেষ প্রহরে সমস্ত জেতবন আলোকিত করিয়া ভগবানের নিকট আগমন করিয়া তাঁহাকে অভিবাদনপূর্বক একপার্শ্বে দাঁড়াইলেন। পরে সহম্পতি ব্রহ্মা ভগবানকে এইরূপ বলিলেন, “প্রভু, কোকালিক ভিক্ষু কালগত; সারিপুত্র ও মৌদ্গলায়নের প্রতি প্রদুষ্টচিত্তে শত্রুতাচরণ করিয়া তিনি মরণের পর পদুম নরকে উৎপন্ন হইয়াছেন।” সহম্পতি ব্রহ্মা এইরূপ বলিয়া ভগবানকে অভিবাদন ও প্রদক্ষিণ করিয়া তথায়ই অন্তর্ধান হইলেন।

অনন্তর সেই রাত্রি চলিয়া গেলে ভগবান ভিক্ষুদিগকে ডাকিলেন, “হে ভিক্ষুগণ, রাতের শেষে অপূর্ব সৌন্দর্যশালী সহম্পতি ব্রহ্মা সমস্ত জেতবন আলোকিত করিয়া আমার কাছে আগমন করিয়া আমাকে অভিবাদনপূর্বক একপার্শ্বে দাঁড়াইলেন। পরে সহম্পতি ব্রহ্মা আমাকে এইরূপ বলিলেন, “প্রভু, কোকালিক ভিক্ষু কালগত হইয়াছেন। সারিপুত্র ও মৌদ্গলায়নের প্রতি প্রদুষ্ট চিত্তে শত্রুতাচরণের ফলে তিনি মরণের পর পদুম নরকে উৎপন্ন হইয়াছেন।” সহম্পতি ব্রহ্মা এইরূপ বলিলেন। ইহা বলিয়া আমাকে অভিবাদন ও প্রদক্ষিণপূর্বক সেখানেই তিনি অন্তর্ধান হইলেন।

এই রকম উক্ত হইলে অন্য একজন ভিক্ষু ভগবানকে এইরূপ জিজ্ঞাসা করিলেন, “প্রভু, পদুম নরকে জীবনের স্থিতি আয়ুকাল কত পরিমাণ দীর্ঘ?” হে ভিক্ষুগণ, পদুম নরকে জীবনের অবস্থানকাল-দীর্ঘ এত বৎসর কিম্বা এতশত বৎসর কিংবা এত হাজার বৎসর কিংবা এত লক্ষ বৎসর, ইহা বলিয়া নির্ণয় করা যায় না।” “কিন্তু ভন্তে, উপমা দেওয়া সম্ভব হয় কি?” “হ্যাঁ, তাহা সম্ভব” এই উত্তর দিয়া ভগবান বলিলেন :

“যেমন, কোশলরাজ্যে প্রচলিত একটি বিংশতি খারি তিলভার হইতে কোনো ব্যক্তি যদি প্রতি একশত বৎসর অন্তর অন্তর করিয়া এক একটি তিল সরাইয়া ফেলায়, তাহা হইলে সমস্ত তিল সরাইয়া ফেলিতে যে সময় লাগিবে ওই সময় অপেক্ষা বেশি একটি অব্বুদ নরকে অবস্থানের কাল। তেমন, হে ভিক্ষু, এইরূপ বিংশতি অব্বুদ নরক একটি নিরব্বুদ নরকের সমান। তেমন বিংশতি নিরব্বুদ নরক একটি অব্বুদ নরকের সমান। যেমন বিংশতি অবব নরক একটি অহহ নরকের সমান। তেমন বিংশতি অহহ নরক একটি অটট নরকের সমান। তেমন বিংশতি অটট নরক একটি কুমুদ নরকের সমান। তেমন বিংশতি কুমুদ নরক একটি সোগন্ধিক নরকের সমান। তেমন বিংশতি সোগন্ধিক নরক একটি উপ্পলক নরকের সমান। তেমন বিংশতি উপ্পলক নরক একটি পুণ্ডরীক নরকের সমান। তেমন হে ভিক্ষু, বিংশতি পুণ্ডরীক নরক একটি পদুম নরকের সমান। সারিপুত্র ও মৌদ্গলায়নের প্রতি প্রদুষ্টচিত্তে শত্রুতাচরণের ফলে কোকালিক ভিক্ষু সেই পদুম নরকে উৎপন্ন হইয়াছে।”

ভগবান এইরূপ বলিলেন। ইহা বলিয়া সুগত শাস্তা পুনরায় এইরূপ বলিলেন :

৬৬২. মানুষ জন্মগ্রহণ করিলে মুখে কুঠারের উৎপত্তি হয়, যাহার সাহায্যে দুর্বাক্য বলিয়া মূর্খ ব্যক্তি নিজের ক্ষতি সাধন করে।

৬৬৩. যেই ব্যক্তি নিন্দনীয়ের প্রশংসা করে এবং প্রশংসনীয়ের নিন্দা করে, সেই ব্যক্তি মুখের দ্বারা পাপ সংগ্রহ করে; এবং ওই পাপের কারণে সে সুখ লাভ করে না।

৬৬৪. পাশা খেলায় ধন, প্রাণ ও সম্পত্তির ক্ষতি হইলেও উহার পাপ অল্পমাত্র হয়। কিন্তু সুগতদের প্রতি খারাপ মনোভাব পোষণ করিলে খুবই গুরুতর পাপ হয়।

৬৬৫. শত-সহস্র নিরব্বুদের ছত্রিশ ও পাঁচ অব্বুদে গতি লাভ হয়। আর্যের নিন্দা করিয়া, কথা এবং মন পাপে নিযুক্ত করিয়া, নরকে গমন করে।

৬৬৬. মিথ্যাবাদী লোক নরকে গমন করে। যেই লোক কর্ম করিয়া তাহা স্বীকার করে না, সেও নরকে গমন করে। উভয়ে মরণের পর একই প্রকার গতি লাভ করে। তাহারা পরলোকে হীনকর্মা মানব।

৬৬৭. যেই ব্যক্তি নির্দোষ, শুদ্ধ, নিষ্পাপ পুরুষের বিরুদ্ধে শত্রুতাচরণ করে, বাতাসের দিকে ছড়ানো ক্ষুদ্র ধূলিকণার ন্যায় পাপ তাহাকে প্রত্যাঘাত করে।

৬৬৮. যেই ব্যক্তি লোভগুণে অনুযুক্ত সেই কথার দ্বারা অন্যজনের নিন্দা করে। সেই শ্রদ্ধাহীন, কদর্য, বদান্যতাশূন্য, মাৎসর্যপরায়ণ ও পৈশুন্যযুক্ত।

৬৬৯. হে অপ্রিয়বাদী, মিথ্যাবাদী, অনার্য, ভ্রূণহত্যাকারী, দুষ্ট, দুষ্কৃতকারী, পুরুষাধম, পাপী, হীনজন্মা মানব, এই জগতে বাচাল হইও না; নরকে যাইবে।

৬৭০. তোমার রজ নিক্ষেপে অমঙ্গলের উৎপত্তি হয়, তুমি সাধুর নিন্দা করিয়া অপরাধী হও, বহু দুশ্চরিত্রাচরণ করিয়া দীর্ঘদিনের জন্য তুমি নিরয় প্রপাতে গমন কর।

৬৭১. কাহারও কর্ম কখনো নাশ হয় না; কর্ত্তার সহিত উহার মিলন হইবেই। তোমার নিকট উহা ফিরিয়া আসিবেই। অজ্ঞান পাপী পরকালে নিজের অমঙ্গল দর্শন করিবে।

৬৭২. যেই স্থানে গেলে লৌহ-মুদ্গর দ্বারা আহত হইতে হয়, সেই স্থানে যাইবে, তীৰ্নধার লৌহশূলে অর্পিত হইবে, পরে গরম লৌহ গোলকের মতো উত্তপ্ত আহার প্রয়োজনীয় খাদ্যরূপে লাভ করিবে।

৬৭৩. নিরয়পালগণ মধুরবাক্য ভাষণ করে না। তাহারা হাস্যমুখে অগ্রসর হয় না এবং ত্রাণকর্তা ও রক্ষাকারী হিসাবে আগমন করে না। (পাপীগণকে) তাহারা অগ্নিতে আবৃত করিয়া শয়ন করায়। নিরয়ের চতুর্দিক জ্বলন্ত অগ্নিতে প্রজ্বলিত, সেখানে পাপীগণকে প্রবিষ্ট করায়।

৬৭৪. সেখানে তাহাদিগকে জালের দ্বারা ঢাকিয়া লৌহদণ্ডের আঘাতে মারিয়া ফেলা হয়। তাহারা (পাপীগণ) ঘোর অন্ধকারে প্রবেশ করে। কারণ, মহাপৃথিবীর মতো ওই অন্ধকার ছড়াইয়া আছে।

৬৭৫. তারপর তাহারা লৌহময় কুম্ভী ও জ্বলন্ত আগুনের গোলায় প্রবেশ করে। তাহারা উপরে ও নীচে উৎক্ষিপ্ত ও নিক্ষিপ্ত হইয়া বহুকাল সেখানে সিদ্ধ হয়।

৬৭৬. অতঃপর পাপী পূঁজ ও রক্তের মিশ্রণে সিদ্ধ হয়; যেখানেই অবস্থান করুক না কেন, সেখানেই সে সংস্পর্শজনিত পূঁতিতে পরিণত হয়।

৬৭৭. পাপী কৃমিপূর্ণ জলে সিদ্ধ হয়; সেখানে তীরে উঠিবার সুযোগ নাই। তথায় পাত্রগুলি সমান আকার বিশিষ্ট।

৬৭৮. তাহারা পুনরায় ছিন্নশরীর হইয়া ধারালো তৃণ ও অস্থিপত্র বনে প্রবেশ করে। তখন জিহ্বা বড়শিবদ্ধ ও মুদ্গরাহত হইয়া তাহারা তথায় আহত হয়।

৬৭৯. তারপর তাহারা দুর্গম, তীৰ্নধার, ক্ষুরধার প্রবাহসম্পন্ন বৈতরণী নদীতে প্রবেশ করে। পাপকার্য করিয়া মূর্খ পাপীরা সেখানে পতিত হয়।

৬৮০. সেখানে কালবর্ণ নানা প্রকার কাকেরা সেই রোদনকারীদিগকে আহার করে। এবং তাহাদিগকে ক্ষুধার্ত কুকুর, শিয়াল, শকুন ও কাকেরা ক্ষত-বিক্ষত করে।

৬৮১. এই জায়গায় পাপীর জীবন সত্যিই দুঃখপূর্ণ। সুতরাং এই পৃথিবীতে মানুষ বাকি জীবন সৎকর্মে নিয়োজিত করিবে, ঘুমে-মগ্ন হইয়া থাকিবে না।

৬৮২. জ্ঞানীরা পদুম নিরয়ে লইয়া যাওয়া তিলভার হিসাব করিয়াছেন। উহা পাঁচ কোটি দশ সহস্রাধিক; এবং তদুপরি বারশত কোটি।

৬৮৩. এ যাবত যেই নরক-দুঃখ বলা হইল, সেইরূপ দুঃখ ভোগ করিয়া দীর্ঘদিন ধরিয়া নরকে বাস করিতে হইবে। অতএব, শুদ্ধ, সদাচারী ও সৎগুণীদের সর্বদা বাক্য ও মনের পবিত্রতা রক্ষা করিবে।”

কোকালিক সূত্র সমাপ্ত।


 

১১. নালক সূত্র
৬৮৪. অস্থিত ঋষি তাবতিংশ ভবনের দেবরাজ ইন্দ্র ও শুচিবস্ত্রধারী দেবগণকে আনন্দপূর্ণ ও প্রফুল্ল চিত্তে দিবাবিহার করিতে দেখিলেন। পোশাক পরিধানপূর্বক সেই দেবগণ সম্মানের সহিত তাঁহারা ইন্দ্রের অত্যন্তিক গুণগান গাহিতেছিলেন।

৬৮৫. প্রফুল্লচিত্ত ও সম্মানিত দেবগণকে দেখিয়া তিনি তাঁহাদিগকে এইরূপ বলিলেন, “দেবগণ, কী জন্য অত্যধিক হর্ষাবিষ্ট? কী কারণে দেবসংঘ বস্ত্র দোলাইতেছেন?

৬৮৬. দেবগণ যখন অসুরদের সহিত সংগ্রামে জয়লাভ করিয়াছিলেন এবং অসুরগণ পরাজিত হইয়াছিল; তখনো এইরকম আনন্দোৎসব অনুষ্ঠিত হয় নাই। কী আশ্চর্যজনক ঘটনা দেবগণকে এইরূপ আনন্দিত করিয়াছে?

৬৮৭. কী হেতু এত হর্ষধ্বনি, গীত, বাদ্য, করতালি ও নাচগান হইতেছে? “হে সুমেরু পর্বতবাসী দেবগণ, আমি জিজ্ঞসা করিতেছি, অতিসত্ত্বর আমার সন্দেহ অপসারণ কর।”

৬৮৮. “রত্নশ্রেষ্ঠ সেই তুলনাহীন বোধিসত্ত্ব জগতের মঙ্গল ও সুখের জন্য মানবলোকে লুম্বিনী জনপদে শাক্যদের গ্রামে জন্মগ্রহণ করিয়াছেন। সেই জন্য আমরা সন্তুষ্ট ও আনন্দিত।

৬৮৯. তিনি সকল প্রাণীর মধ্যে শ্রেষ্ঠ, অগ্রপুদ্গল, মানবগণের প্রভু, জ্ঞানবানদের মধ্যে সর্বশ্রেষ্ঠ হইবেন। তিনি ঋষিপ্রব্রজ্যা গ্রহণ করিয়া বনে বিচরণকারী বলবান মৃগাধিরাজ সিংহের ন্যায় গর্জন করিয়া (ধর্ম) চক্রের প্রবর্তন করিবেন।”

৬৯০. সেই শব্দ শুনিয়া তিনি তুষিত স্বর্গ হইতে অবতরণ করিয়া শুদ্ধোধনের গৃহে গমন করিলেন। তিনি সেখানে উপবেশন করিয়া শাক্যগণকে বলিলেন, “কুমার কোথায়? আমি তাঁহাকে দেখিতে ইচ্ছা করি।”

৬৯১. তারপর শাক্যগণ অস্থিত নামক ঋষিকে দক্ষ স্বর্ণকার দ্বারা জ্বালামুখে প্রহারকৃত জ্বলন্ত সোনার ন্যায় শ্রীশোভিত সুন্দর বর্ণ দেহবিশিষ্ট পুত্রকে দেখাইলেন।

৬৯২. জ্বলন্ত আগুনের ন্যায়, আকাশচারী নির্মল তারকাশ্রেষ্ঠের ন্যায়, শরতের মেঘমুক্ত দীপ্তিমান সূর্যের ন্যায় কুমারকে দেখিয়া তিনি বিপুল আনন্দ ও প্রীতি লাভ করিলেন।

৬৯৩. দেবগণ আকাশে শাখাবহুল ও হাজার মণ্ডলযুক্ত ছাতা ধারণ করিলেন, সোনার দণ্ড বিশিষ্ট চামরী পুচ্ছের ব্যজন (পাখা) করিলেন, কিন্তু চামর ব্যজনকারী ও ছাতা ধারীরা অদৃশ্য রহিলেন।

৬৯৪. জটাধারী কালোশ্রী নামীয় ঋষি স্বর্ণমোহর তুল্য শ্বেত পীত বর্ণের কম্বল এবং মস্তকোপরি গৃহীত শ্বেতছত্র দেখিয়া গৌরবান্বিত ও প্রীত হইয়া তাঁহাকে গ্রহণ করিলেন।

৬৯৫. কুমার গ্রহণাভিলাষী লক্ষণ শাস্ত্রে পারঙ্গম, মন্ত্রজ্ঞ ঋষি শাক্যপুত্রকে গ্রহণ করিয়া আনন্দিত মনে বলিলেন, “ইনি শ্রেষ্ঠতম, উত্তম মানব।”

৬৯৬. পরে নিজের মৃত্যু সন্নিকট চিন্তা করিয়া তিনি দুঃখে চোখের জল ফেলিলেন। ঋষিকে রোদন করিতে দেখিয়া শাক্যরা জিজ্ঞাসা করিলেন, কুমারের কোনো অমঙ্গল হইবে কি না?

৬৯৭. ঋষি শাক্যগণকে শোকাকুল দেখিয়া বলিলেন, “আমি কুমারের কোনো অমঙ্গল দেখিতেছি না, তাঁহার পথে কোনো বাঁধাও নাই। ইনি হীনপ্রাণী নহেন, ভয়হীন হও।

৬৯৮. এই কুমার বুদ্ধত্বের সর্বোচ্চ শিখরে উঠিবেন। তিনি শ্রেষ্ঠ পবিত্রদর্শী, বহুজনের মঙ্গলার্থে দয়াপরবশ হইয়া তিনি ধর্মচক্রের প্রবর্তন করিবেন। তাঁহার শাসন অনেক বিস্তার লাভ করিবে।

৬৯৯. আমার ইহজন্মের আয়ু শীঘ্রই শেষ হইবে, ইতিমধ্যে আমার মৃত্যু হইবে। যিনি তুলনাহীন বলসম্পন্ন আমি তাঁহার ধর্ম শুনিতে পাইব না। সেই কারণে আমি পীড়িত, পাপগ্রস্ত ও দুঃখিত।

৭০০. শাক্যদিগকে বিপুল সন্তোষ দান করিবার পর, মধ্য নগর হইতে বাহির হইয়া তিনি ব্রহ্মচর্য পালন করিতে লাগিলেন। নিজের ভাগিনার প্রতি অনুকম্পা করিয়া তিনি তাঁহাকে অতুলনীয় শক্তিসম্পন্নের ধর্ম গ্রহণে উৎসাহিত করিলেন।

৭০১. অন্যজনের নিকট হইতে যখন ‘বুদ্ধ’ এই কথা শুনিবে, (কিম্বা) ‘সম্বোধি লাভ করিয়া যিনি শ্রেষ্ঠধর্ম পালন করেন’, তখন নিজেই তার অন্বেষণ করিয়া সেখানে গমনপূর্বক সেই ভগবানের নিকট ব্রহ্মচর্য পালন করিবে।

৭০২. ভবিষ্যতে শ্রেষ্ঠ বিমলদর্শী তাঁহার মতন মঙ্গলাকাঙ্খী দ্বারা আদেশিত হইয়া পুণ্যবান নালক ইন্দ্রিয়সমূহ সংযত করিয়া জিনের অপেক্ষায় বাস করিতে লাগিলেন।

৭০৩. জিনের দ্বারা শ্রেষ্ঠ ধর্মচক্র প্রবর্তনের সংবাদ শুনিয়া তিনি তৎসমীপে গমন করিলেন। ঋষিশ্রেষ্ঠকে দেখিয়া তিনি আনন্দিত মনে তাঁহাকে শ্রেষ্ঠ মুনিধর্ম সম্বন্ধে জিজ্ঞাসা করিলেন। তখন অস্থিত ঋষি কর্তৃক বর্ণিত নৈবার্ণিক শাসনের সময় উপস্থিত হইয়াছিল।

বস্তু গাথা সমাপ্ত।

৭০৪. অস্থিতের এই কথা সত্যরূপে প্রতিফলিত হইল। সেই কারণে, হে গৌতম, আপনাকে জিজ্ঞাসা করিতেছি, সকল ধর্ম আপনার জানা আছে কি?

৭০৫. হে মুনি, আমি গৃহত্যাগী এবং ভিক্ষু জীবন-যাপনে ইচ্ছুক, আমি জিজ্ঞাসা করিতেছি, যাহা পরমপদ সেই মুনিধর্ম প্রকাশ করুন।”

৭০৬. ভগবান বলিলেন, “মুনিধর্ম তোমার কাছে প্রকাশ করিব। উহা কঠিন; সহজে লাভ করা যায় না। এস, তোমার কাছে উহা ব্যাখ্যা করিব। মনোযোগী হও, শান্ত হও।

৭০৭. মনের অচলাবস্থার পুনঃপুন আলোচনা কর। লোকালয়ে উহা নিন্দিতও হয় প্রশংসিতও হয়। মনকে খারাপ করিবে না, শান্ত ও নম্র হইয়া বিচরণ করিবে।

৭০৮. বনে আগুনের শিখার মতো অনেক প্রকার জিনিস দেখা যায়। নারীগণ মুনিকে খুবই প্রলোভন দেখায়। উহারা তোমাকে যেন প্রলোভন দেখাইতে না পারে।

৭০৯. মৈথুনধর্ম সেবন হইতে বিরত হইবে। সকল প্রকার ইন্দ্রিয়সুখ পরিত্যাগ করিবে। দুর্বল ও বলবান উভয় প্রকার প্রাণীর প্রতিই হিংসাহীন ও অনাসক্ত হইবে।

৭১০. যেমন আমি তেমন ইহারা, যেমন ইহারা তেমন আমি; এইভাবে নিজেকে উপমা করিয়া কাহাকেও হত্যা করিবে না, কিম্বা আঘাত করিবে না। পরকেও (এই কাজে) উৎসাহিত করিবে না।

৭১১. সাধারণ মানুষ যেই বিষয়ে আসক্ত, সেই ইচ্ছা (কামনা) ও লোভ পরিহার করিয়া চক্ষুষ্মান (যথার্থদর্শী) হইবে, ফলে এই নরক উত্তীর্ণ (পার) হইয়া যাইবে।

৭১২. অপূর্ণ পেট, মিতভোজী, সামান্য অভাবযুক্ত ও লোভহীন হইবে। যাহার কামনা শান্ত হইয়াছে, তিনি তৃষ্ণাহীন হইয়া সুখী হইবেন।

৭১৩. মুনি ভিক্ষা শেষে বনান্তে গমন করিয়া গাছের নীচে হাজির হইয়া বসিয়া থাকিবেন।

৭১৪. ধ্যানে নিযুক্ত জ্ঞানবান মুনি বনান্তে আনন্দ উপভোগ করিবেন, বৃক্ষমূলে ধ্যানরত হইয়া আপনার সুখের বিধান করিবেন।

৭১৫. তারপর রাত্রির শেষে তিনি গ্রামান্তে গমন করিবেন। নিমন্ত্রণে কিংবা গ্রাম হইতে সংগৃহীত জিনিসে তিনি আনন্দিত হইবেন না।

৭১৬. মুনি গ্রামে আসিয়া দ্রুতগতিতে গৃহীদের বাড়ীতে যাইবেন না; নীরবে খাদ্যদ্রব্য সংগ্রহ করিবেন, সম্বন্ধহীন কথা বলিবেন না।

৭১৭. ‘যাহা পাওয়া গেল তাহা উত্তম; কিছুই পাওয়া গেল না, তাহাও উত্তম। উভয়ের বেলায় এইরূপ দুশ্চিন্তাহীন হইয়া বৃক্ষমূলে তিনি ফিরিয়া আসিবেন।

৭১৮. ভিক্ষাপাত্র হাতে করিয়া ভ্রমণ করিবার সময়ে বোবা না হইয়াও বোবারূপে পরিচিত হইবেন, দানীয়বস্তু অল্প হইলেও তিনি উহা নিন্দা করিবেন না, দায়কের সম্মান নষ্ট করিবেন না।

৭১৯. শ্রমণের দ্বারা নানা প্রকার সাধনমার্গ প্রকাশিত হয়, কিন্তু পরপার তথা নির্বাণে দুইবার উত্তীর্ণ হওয়ারও দরকার নাই; যদিও গমনমার্গ কেবল একটি মাত্র নহে।

৭২০. যাঁহার তৃষ্ণা নাই, যে ভিক্ষু ছিন্নপ্রবাহ, যিনি সকল প্রকার কর্ম ত্যাগ করিয়াছেন, তিনি পরিদাহ-দুঃখ হইতে মুক্ত।

৭২১. ভগবান বলিলেন, “মুনির ধর্ম তোমার নিকট প্রকাশ করিব। ক্ষুরধার সম ভবে রসতৃষ্ণা ধ্বংস করতে জিহ্বা দ্বারা তালু স্পর্শ করিয়া উদর সম্বন্ধে সংযত হইবে।

৭২২. অসংযুক্তমন হইবে, অতিরিক্ত চিন্তা করিবে না। চিত্ত হইবে অপবিত্রতাহীন, স্বাধীন এবং ব্রহ্মচর্যপরায়ণ।

৭২৩. একাকী বাস করিবে এবং শ্রমণোপাসনা শিক্ষা করিবে। একাকী বাস করাকে মুনিধর্ম বলা হইয়া থাকে। তাই সঙ্গীহীন হইয়াই সুখলাভ করিবে।

৭২৪. জ্ঞানী, ধ্যানী ও কাম পরিত্যাগীদের কথা শুনিয়া দশদিকে প্রকাশ করিবে। তারপর আমার অনুসরণকারী হইয়া বিপুল পরিমাণে নম্র ও ভক্তিমান হইবে।

৭২৫. গর্ত ও প্রপাতের জল হইতে শিক্ষা কর যে, অগভীর (অল্প) জল হইতে শব্দ উৎপত্তি হয়, মহাসাগর কিন্তু নীরব।

৭২৬. যাহা শূন্য তাহা হইতে শব্দ বাহির হয়। যাহা পূর্ণ তাহা শান্ত। মূর্খ ব্যক্তি অর্ধেক পানিপূর্ণ কলসীর মতন, আর পণ্ডিতলোক পানিপূর্ণ হ্রদের ন্যায় স্থির।

৭২৭. শ্রমণ যখন ফল-উৎপাদক বহুকথা বলিয়া থাকেন, তাঁহার ধর্মোপদেশ ও বহুভাষণ জ্ঞান হইতে বাহির হইয়া থাকে।

৭২৮. জ্ঞানী হইয়া যিনি নিজকে সংযত করিয়াছেন, তিনি জ্ঞানবান হইয়াও বহুভাষণ করেন না। সেই মুনিই মুনি নামে পরিচিত হইবার যোগ্য, আর সেই মুনিই প্রকৃত মুনিত্ব লাভ করিয়াছেন।

নালক সূত্র সমাপ্ত।


 

১২. দুই আয়তানুদর্শন সূত্র
আমি এইরূপ শুনিয়াছি। একসময় ভগবান শ্রাবস্তী নগরের পূর্বারামে স্থিত মিগার মাতার প্রাসাদে বাস করিতেছিলেন। তখন ভগবান পঞ্চদশী পূর্ণিমার উপোসথ দিনে ভিক্ষুসংঘ পরিবেষ্টিত হইয়া রাত্রিকালে খোলা জায়গায় উপবিষ্ট ছিলেন। অনন্তর ভগবান ভিক্ষুসংঘকে নীরব দেখিয়া তাঁহাদিগকে সম্বোধন করিয়া বলিলেন :

“ভিক্ষুগণ, যেই সকল কুশলধর্ম আছে তা আর্যগণের মুক্তি ও সম্বোধিপ্রদায়ক। ওই সকল কুশল ধর্ম শ্রবণ করিবার উদ্দেশ্য কী? ভিক্ষুগণ, কেহ যদি এইরূপ প্রশ্ন করেন, তাঁহাদিগকে এইরূপ বলিবে : “দুইটি ধর্মের যথাযথ জ্ঞান লাভ করিতে হয়।” “এই দুইটি ধর্ম সম্পর্কে কিছু বলুন।

১ নং দর্শন :

“ইহা দুঃখ, ইহা দুঃখসমুদয় (কারণ), এই এক প্রকার দর্শন। ইহা দুঃখনিরোধ, ইহা দুঃখনিরোধগামিনী প্রতিপদা (উপায়); ইহা দ্বিতীয় দর্শন। হে ভিক্ষুগণ, এইভাবে যেই ভিক্ষু দুইটি দর্শনের বারবার সঠিক চিন্তা করেন এবং যিনি অপ্রমত্ত, উৎসাহপূর্ণ, দৃঢ়প্রতিজ্ঞ তিনি দুইটি ফলের মধ্যে একটি ফল লাভ করিবেন, দৃষ্টধর্মে (ইহজীবনে) অর্হত্ত্বফল লাভ অথবা উপাদিশেষে (তৃষ্ণাবীজ বাকি থাকিলে) অনাগামীতা।” ভগবান এইরূপ বলিলেন, ইহা বলিয়া সুগত শাস্তা আবার এইরূপ বলিলেন :

৭২৯. “দুঃখ ও দুঃখ উৎপত্তির কারণ সম্বন্ধে যাহারা প্রকৃষ্টরূপে জানে না, যেই উপায়ে সমস্ত দুঃখ অশেষে (সম্পূর্ণভাবে) নিরুদ্ধ (ধ্বংস) হইয়া যায়, সেই মার্গ (পথ) তাহারা জানিতে পারে না।

৭৩০. তাঁহারা চিত্তবিমুক্তি ও প্রজ্ঞাবিমুক্তিহীন হইয়া সংসারের অন্ত করিতে অক্ষম হয়। তাঁহারা জন্ম ও জরার অধীন হয়।

৭৩১. যাহারা দুঃখ ও দুঃখ উৎপত্তির কারণ সম্বন্ধে প্রকৃষ্টরূপে জানেন; এবং যেই উপায়ে সমস্ত দুঃখ নিঃশেষে নিরুদ্ধ হইয়া যায়, সেই মার্গও জানিতে পারেন।

৭৩২. তাঁহারা চিত্তবিমুক্তি ও প্রজ্ঞাবিমুক্তিসম্পন্ন হইয়া সংসারের অন্ত করিতে সক্ষম হন, তাঁহারা জন্ম ও জরার অধীন আর হন না।”

২ নং দর্শন :

হে ভিক্ষুগণ, অন্য পর্যায় (পালা) দ্বারাও দ্বিবিধ যথার্থ দর্শন হয় কি না; কেহ যদি তা জিজ্ঞাসা করেন; তখন হ্যাঁ হইয়া থাকে বলিবে। কীভাবে হয়? যাহা কিছু দুঃখ উৎপন্ন হয়, সমস্তই উপধি (দেহধারণ) প্রত্যয়ের দ্বারাই হইয়া থাকে;’ এই এক প্রকার দর্শন। কিন্তু রাগ পরিত্যাগের দ্বারা উপধিসমূহের নিঃশেষে নিরোধ হইলে, আর দুঃখ উৎপন্ন হয় না’। ইহা দ্বিতীয় দর্শন।

হে ভিক্ষুগণ, এইভাবে যেই ভিক্ষু দুইটি দর্শনের বারবার সঠিক চিন্তা করেন এবং যিনি অপ্রমত্ত, উৎসাহপূর্ণ, দৃঢ়প্রতিজ্ঞ তিনি দুইটি ফলের মধ্যে একটি ফল লাভ করিবেন, দৃষ্টধর্মে (ইহজীবনে) অর্হত্ত্বফল লাভ করিবেন; অথবা উপাদিশেষে (তৃষ্ণাবীজ বাকি থাকিলে) অনাগামীতা।” ভগবান এইরূপ বলিলেন, ইহা বলিয়া সুগত শাস্তা আবার এইরূপ বলিলেন :

৭৩৩. দেহ ধারণ জনিত যত দুঃখ আছে, উহা সবই দেহের কারণে উৎপন্ন। যে ব্যক্তি মূর্খতাবশত দেহের সৃষ্টি করে, সেই মূর্খ বারবার দুঃখ পাইয়া থাকে। অতএব জ্ঞান লাভ করিয়া দুঃখের সৃষ্টি ও কারণ চিন্তা করিয়া উপধি নামক দেহের সৃষ্টি করিও না।

৩ নং দর্শন :

“অন্য পর্যায় দ্বারাও দ্বিবিধ দর্শনের সঠিক চিন্তা হয় কি?” হে ভিক্ষুগণ, কেহ যদি এইভাবে জিজ্ঞাসা করেন, “হয়”, এই কথা বলিবে। কীভাবে হয়?-“যেই সমস্ত দুঃখ উৎপন্ন হয়, সমস্তই অবিদ্যার কারণেই হইয়া থাকে;’ এই এক প্রকার দর্শন। কিন্তু ‘রাগ পরিত্যাগের দ্বারা অবিদ্যার নিঃশেষে নিরোধ হইলে আর দুঃখ উৎপন্ন হয় না;” ইহা দ্বিতীয় দর্শন।

হে ভিক্ষুগণ, এইভাবে যেই ভিক্ষু দুইটি দর্শনের বারবার সঠিক চিন্তা করেন এবং যিনি অপ্রমত্ত, উৎসাহপূর্ণ, দৃঢ়প্রতিজ্ঞ তিনি দুইটি ফলের মধ্যে একটি ফল লাভ করিবেন, দৃষ্টধর্মে (ইহজীবনে) অর্হত্ত্বফল লাভ করিবেন অথবা উপাদিশেষে (তৃষ্ণাবীজ বাকি থাকিলে) অনাগামীতা;” ভগবান এইরূপ বলিলেন। ইহা বলিয়া সুগত শাস্তা আবার এইরূপ বলিলেন :

৭৩৪. “জন্ম-মৃত্যু সমাকীর্ণ সংসারে নানা প্রকার প্রাণী-মূর্ত্তি ধারণ করিয়া যাহারা বারবার জন্ম গ্রহণ করে; তাহাদের এই গতির মূলে রয়েছে অজ্ঞানতা।

৭৩৫. কারণ এই অজ্ঞানতা মহামোহ। এই জগতে জীব যাহার দ্বারা বহুকাল ভ্রমণ করিতেছে, তাহা এই মোহ। কিন্তু যাঁহারা জ্ঞান লাভ করিয়াছেন তাঁহারা পুনর্জন্ম গ্রহণ করেন না।”

৪ নং দর্শন :

“অন্য পর্যায় দ্বারাও দ্বিবিধ দর্শনের সঠিক চিন্তা হয় কি?” হে ভিক্ষুগণ, কেহ যদি এইভাবে জিজ্ঞাসা করেন, তখন হ্যাঁ “হয়”; এই কথা বলিবে। কীভাবে হয়? “যেই সমস্ত দুঃখ উৎপন্ন হয়, সমস্তই সংস্কারের কারণেই হইয়া থাকে;’ এই এক প্রকার দর্শন। কিন্তু ‘রাগ পরিত্যাগের দ্বারা সংস্কারের নিঃশেষে নিরোধ হইলে আর দুঃখ উৎপন্ন হয় না’; ইহা দ্বিতীয় দর্শন।

হে ভিক্ষুগণ, এইভাবে যেই ভিক্ষু দুইটি দর্শনের বারবার সঠিক চিন্তা করেন এবং যিনি অপ্রমত্ত, উৎসাহপূর্ণ, দৃঢ়প্রতিজ্ঞ; তিনি দুইটি ফলের মধ্যে একটি ফল অবশ্যই লাভ করিবেন, দৃষ্টধর্মে (ইহজীবনে) অর্হত্ত্বফল লাভ করিবেন; অথবা উপাদিশেষে (তৃষ্ণাবীজ বাকি থাকিলে) অনাগামীতা।” ভগবান এইরূপ বলিলেন। ইহা বলিয়া সুগত শাস্তা আবার এইরূপ বলিলেন :

৭৩৬. যেই সকল দুঃখ উৎপন্ন হয়, তাহা সমস্তই সংস্কারের কারণেই হইয়া থাকে; নিঃশেষে সংস্কারের নিরোধ হইলে দুঃখ আর উৎপন্ন হয় না।

৭৩৭. সংস্কারের কারণে উৎপন্ন দুঃখকে, এইরূপ উপদ্রব জানিয়া সকল সংস্কারের ক্ষয়সাধন করিলে এবং সংষ্কার নিরোধ করিলে দুঃখ ক্ষয় হইয়া যায়। ইহা যথাযথভাবে জানিয়া,

৭৩৮. সত্য দর্শনকারী বেদগূ (জ্ঞানী) ও পণ্ডিতগণ সম্যক জ্ঞান (পূর্ণজ্ঞান) লাভ করিয়া মারবন্ধনকে ছিন্ন করিয়া পুনর্জন্ম হইতে মুক্তি লাভ করেন।”

৫ নং দর্শন :

“অন্য পর্যায় দ্বারাও দ্বিবিধ দর্শনের সঠিক চিন্তা হয় কি?” হে ভিক্ষুগণ, কেহ যদি এইভাবে জিজ্ঞাসা করেন, তখন “হয়”; এই কথা বলিবে। কীভাবে হয়?-যেই সমস্ত দুঃখ উৎপন্ন হয়, সমস্তই বিজ্ঞানের কারণেই হইয়া থাকে;’ ইহা প্রথম পর্যায়ের দর্শন। কিন্তু ‘রাগ পরিত্যাগের দ্বারা বিজ্ঞানের নিঃশেষে নিরোধ হইলে আর দুঃখ উৎপন্ন হয় না’ ইহা দ্বিতীয় পর্যায়ের দর্শন।

হে ভিক্ষুগণ, এইভাবে যেই ভিক্ষু এই দুইটি দর্শনের বারবার সঠিক চিন্তা করেন এবং অপ্রমত্ত, উৎসাহপূর্ণ, দৃঢ়প্রতিজ্ঞ হইয়া থাকেন, তিনি দুইটি ফলের মধ্যে একটি ফল লাভ করিবেন; দৃষ্টধর্মে (ইহজীবনে) অর্হত্ত্বফল লাভ অথবা উপাদিশেষে (তৃষ্ণাবীজ বাকি থাকিলে) অনাগামীতা লাভ করিবেন।” ভগবান এইরূপ বলিলেন। ইহা বলিয়া সুগত শাস্তা আবার এইরূপ বলিলেন :

৭৩৯. “যেই সকল দুঃখ উৎপন্ন হয়, তৎসমস্তই বিজ্ঞানের কারণে হইয়া থাকে। বিজ্ঞানের নিঃশেষে নিরোধ হইলে আর দুঃখ উৎপন্ন হয় না।

৭৪০. বিজ্ঞানের কারণে উৎপন্ন দুঃখকে এইরূপ আদীনব (উপদ্রব) জানিয়া যেই ভিক্ষু বিজ্ঞান উপশম করিয়াছেন, তিনি তৃষ্ণামুক্ত হইয়া পরিনির্বাণ লাভ করিয়া থাকেন।”

৬ নং দর্শন :

“অন্য পর্যায় দ্বারাও দ্বিবিধ দর্শনের সঠিক চিন্তা হয় কি?” হে ভিক্ষুগণ, কেহ যদি এইভাবে জিজ্ঞাসা করেন, তখন “হয়”, এই কথা বলিবে। কীভাবে হয়?—“যেই সমস্ত দুঃখ উৎপন্ন হয়, সমস্তই স্পর্শের কারণে হইয়া থাকে,’। এই এক প্রকার দর্শন। কিন্তু ‘রাগ পরিত্যাগের দ্বারা স্পর্শের নিঃশেষে নিরোধ হইলে আর দুঃখ উৎপন্ন হয় না’; ইহা দ্বিতীয় দর্শন।

হে ভিক্ষুগণ, এইভাবে যেই ভিক্ষু দুইটি দর্শনের বারবার সঠিক চিন্তা করেন এবং যিনি অপ্রমত্ত, উৎসাহপূর্ণ, দৃঢ়প্রতিজ্ঞ তিনি দুইটি ফলের মধ্যে একটি ফল লাভ করিবেন, দৃষ্টধর্মে (ইহজীবনে) অর্হত্ত্বফল লাভ; অথবা উপাদিশেষে (তৃষ্ণাবীজ বাকি থাকিলে) অনাগামীতা।” ভগবান এইরূপ বলিলেন। ইহা বলিয়া সুগত শাস্তা আবার এইরূপ বলিলেন :

৭৪১. যাহারা স্পর্শাহত, ভবস্রোতানুসারী কুমার্গে প্রতিপন্ন (প্রবিষ্ট) হইয়াছে; সংযোজনের ক্ষয় তাহাদের নিকট হইতে বহুদূরে।

৭৪২. কিন্তু যাঁহারা স্পর্শের সহিত পরিচিত হইয়া জ্ঞানের সাহায্যে উহা উপশম করিতে রত হইয়াছেন, তাঁহারা স্পর্শ জ্ঞান দ্বারা তৃষ্ণা হইতে মুক্ত হইয়া অবশ্যই পরিনির্বাণ লাভ করিয়া থাকেন।

৭ নং দর্শন :

“অন্য পর্যায় দ্বারাও দ্বিবিধ দর্শনের সঠিক চিন্তা হয় কি?” হে ভিক্ষুগণ, কেহ যদি এইভাবে জিজ্ঞাসা করেন, তখন “হয়”, এই কথা বলিবে। কীভাবে হয়? যেই সমস্ত দুঃখ উৎপন্ন হয়, সমস্তই বেদনার কারণে হইয়া থাকে;’ এই এক প্রকার দর্শন। কিন্তু ‘রাগ পরিত্যাগের দ্বারা বেদনার নিঃশেষে নিরোধ হইলে আর দুঃখ উৎপন্ন হয় না;’ ইহা দ্বিতীয় দর্শন।

হে ভিক্ষুগণ, এইভাবে যেই ভিক্ষু দুইটি দর্শনের বারবার সঠিক চিন্তা করেন এবং যিনি ইহাতে অপ্রমত্ত, উৎসাহপূর্ণ, দৃঢ়প্রতিজ্ঞ তিনি দুইটি ফলের মধ্যে একটি ফল লাভ করিবেন, দৃষ্টধর্মে (ইহজীবনে) অর্হত্ত্বফল লাভ করিবেন অথবা উপাদিশেষে (তৃষ্ণাবীজ বাকি থাকিলে) অনাগামীতা।” ভগবান এইরূপ বলিলেন। ইহা বলিয়া সুগত শাস্তা আবার এইরূপ বলিলেন :

৭৪৩. ‘সুখই হউক বা দুঃখই হউক, অথবা সুখ দুঃখের অভাব উপেক্ষা বেদনাই হউক, ভিতরে ও বাহিরে যাহা কিছু অনুভব করা যায়,

৭৪৪. এই সকল বেদনাকে সর্ব অবস্থায় দুঃখ, মিথ্যা ও মুহূর্তে ক্ষয়শীল মনে করিয়া সমস্ত জিনিসের ধ্বংস দেখিয়া, বেদনার ক্ষয় হইলে; ভিক্ষু নির্লিপ্ত তৃষ্ণাহীন এবং পরিনির্বাণ লাভ করিয়া থাকেন।’

৮ নং দর্শন :

“অন্য পর্যায় দ্বারাও দ্বিবিধ দর্শনের সঠিক চিন্তা হয় কি?” হে ভিক্ষুগণ, কেহ যদি এইভাবে জিজ্ঞাসা করেন, তখন “হয়” এই কথা বলিবে। কীভাবে হয়? যেই সমস্ত দুঃখ উৎপন্ন হয়, সমস্তই তৃষ্ণার কারণেই হইয়া থাকে’। এই এক প্রকার দর্শন। কিন্তু ‘অশেষ বিরাগ তথা অনাসক্তি দ্বারা তৃষ্ণার নিঃশেষে নিরোধ বা ক্ষয় হইলে আর দুঃখ উৎপন্ন হয় না’। ইহা দ্বিতীয় দর্শন।

হে ভিক্ষুগণ, এইভাবে যেই ভিক্ষু দুইটি দর্শনের বারবার সঠিক চিন্তা করেন এবং যিনি এই দুই দর্শনে অপ্রমত্ত, উৎসাহপূর্ণ, দৃঢ়প্রতিজ্ঞ তিনি দুইটি ফলের মধ্যে একটি ফল লাভ করিবেন, দৃষ্টধর্মে (ইহজীবনে) অর্হত্ত্বফল লাভ করিবেন অথবা উপাদিশেষে (তৃষ্ণাবীজ বাকি থাকিলে) অনাগামীতা।” ভগবান এইরূপ বলিলেন। ইহা বলিয়া সুগত শাস্তা আবার এইরূপ বলিলেন :

৭৪৫. তৃষ্ণাযুক্ত মানব দীর্ঘকাল নানা মূর্তিতে জন্মগ্রহণ করিয়া, সংসার অতিক্রম করিতে সমর্থ হয় না।

৭৪৬. তৃষ্ণার কারণে উৎপন্ন দুঃখকে এইরূপ উপদ্রব মনে করিয়া বীততৃষ্ণ, অনাদান (আসক্তিহীন) এবং স্মৃতিমান হইয়া ভিক্ষু পরিভ্রমণ করিবেন।

৯ নং দর্শন :

“অন্য পর্যায় দ্বারাও দ্বিবিধ দর্শনের সঠিক চিন্তা হয় কি?” হে ভিক্ষুগণ, কেহ যদি এইভাবে জিজ্ঞাসা করেন, তখন হ্যাঁ “হয়”, এই কথা বলিবে। কীভাবে হয়? যেই সমস্ত দুঃখ উৎপন্ন হয়, সমস্তই উপাদান তথা অত্যাসক্তির কারণেই হইয়া থাকে;’ এই এক প্রকার দর্শন। কিন্তু ইহার নিঃশেষে পরিত্যাগের দ্বারা উপাদানের নিঃশেষে ক্ষয় হইলে, আর দুঃখ উৎপন্ন হয় না’। ইহা দ্বিতীয় দর্শন।

হে ভিক্ষুগণ, এইভাবে যেই ভিক্ষু দুইটি দর্শনের বারবার সঠিক চিন্তা করেন এবং যিনি ইহাতে অপ্রমত্ত, উৎসাহপূর্ণ, দৃঢ়প্রতিজ্ঞ, তিনি দুইটি ফলের মধ্যে একটি ফল লাভ করিবেন, দৃষ্টধর্মে (ইহজীবনে) অর্হত্ত্বফল লাভ, করিবেন অথবা উপাদিশেষে (তৃষ্ণাবীজ বাকি থাকিলে) অনাগামীতা।” ভগবান এইরূপ বলিলেন। ইহা বলিয়া সুগত শাস্তা আবার এইরূপ বলিলেন :

৭৪৭. উপাদানের কারণে ভবের উৎপত্তি। জন্মগ্রহণ করিলেই দুঃখের গ্রাসে পড়িতে হয়। জাত প্রাণী মরিয়া যায়। ইহাই দুঃখ সৃষ্টির মূল।

৭৪৮. কাজেই, উপাদান ক্ষয় হইলে সত্যজ্ঞানলব্ধ পণ্ডিতেরা উচ্চতর জ্ঞানে জন্মের বিনাশ জানিতে পারিয়া পুনর্বার জন্মগ্রহণ করেন না।’

১০ নং দর্শন :

“অন্য পর্যায় দ্বারাও দ্বিবিধ দর্শনের সঠিক চিন্তা হয় কি?” হে ভিক্ষুগণ, কেহ যদি এইভাবে জিজ্ঞাসা করেন, তাকে “হয়” এই কথা বলিবে। কীভাবে হয়? যেই সমস্ত দুঃখ উৎপন্ন হয়, সমস্তই আরম্ভের কারণেই হইয়া থাকে। এই এক প্রকার দর্শন; কিন্তু ‘অশেষ বিরাগের দ্বারা আরম্ভের নিঃশেষে নিরোধ হইলে আর দুঃখ উৎপন্ন হয় না’। ইহা দ্বিতীয় দর্শন।

হে ভিক্ষুগণ, এইভাবে যেই ভিক্ষু দুইটি দর্শনের বার বার সঠিক চিন্তা করেন এবং যিনি অপ্রমত্ত, উৎসাহপূর্ণ, দৃঢ়প্রতিজ্ঞ তিনি দুইটি ফলের মধ্যে একটি ফল লাভ করিবেন; দৃষ্টধর্মে (ইহজীবনে) অর্হত্ত্বফল লাভ অথবা উপাদিশেষে (তৃষ্ণাবীজ বাকি থাকিলে) অনাগামীতা।” ভগবান এইরূপ বলিলেন। ইহা বলিয়া সুগত শাস্তা আবার এইরূপ বলিলেন :

৭৪৯. ‘যেই সমস্ত দুঃখ উৎপন্ন হয়, তাহা আরম্ভের কারণেই হইয়া থাকে। আরম্ভের নিরোধ হইলে আর দুঃখ সৃষ্টি হইতে পারে না।

৭৫০. আরম্ভের কারণে উৎপন্ন দুঃখকে এইরূপ উপদ্রব জানিয়া, সমস্ত আরম্ভ পরিত্যাগ করিয়া যেই ভিক্ষু অনারম্ভে বিমুক্ত হইয়াছেন,

৭৫১. ভবতৃষ্ণার উচ্ছেদ সাধিত শান্ত চিত্তের সেই ভিক্ষুর জন্ম ও সংসার বিশেষভাবে ক্ষীণ হইয়াছে। তাই তাঁহার পুনর্জন্ম নাই।’

১১ নং দর্শন :

“অন্য পর্যায় দ্বারাও দ্বিবিধ দর্শনের সঠিক চিন্তা হয় কি?” হে ভিক্ষুগণ, কেহ যদি এইভাবে জিজ্ঞাসা করেন, তখন “হয়”, এই কথা বলিবে। কীভাবে হয়? যেই সমস্ত দুঃখ উৎপন্ন হয়, সমস্তই আহারের কারণেই হইয়া থাকে,’ এই এক প্রকার দর্শন। কিন্তু ‘অশেষ বিরাগের দ্বারা নিঃশেষে আহারের নিরোধ হইলে, আর দুঃখ উৎপন্ন হয় না’। ইহা দ্বিতীয় দর্শন।

হে ভিক্ষুগণ, এইভাবে যেই ভিক্ষু দুইটি দর্শনের বারবার সম্যক চিন্তা করেন এবং যিনি অপ্রমত্ত, উৎসাহপূর্ণ, দৃঢ়প্রতিজ্ঞ; তিনি দুইটি ফলের মধ্যে একটি ফল লাভ করিবেন, দৃষ্টধর্মে (ইহজীবনে) অর্হত্ত্বফল লাভ, অথবা উপাদিশেষে (তৃষ্ণাবীজ বাকি থাকিলে) অনাগামীতা।” ভগবান এইরূপ বলিলেন। ইহা বলিয়া সুগত শাস্তা আবার বলিলেন :

৭৫২. ‘যেই সমস্ত দুঃখ উৎপন্ন হয়, তাহা সমস্তই আহারের কারণে হইয়া থাকে। আহারের নিরোধ হইলে দুঃখের সৃষ্টি হয় না।

৭৫৩. আহারের কারণে উৎপন্ন দুঃখকে এইরূপ উপদ্রব জানিয়া, সমস্ত আহার সম্পর্কে এইরূপ পরিজ্ঞাত হইয়া, কোনো রকম আহারের উপর তখন নির্ভরশীল না হইয়া,

৭৫৪. নিঃশেষে ক্ষয় দ্বারা সম্যকভাবে নিরোগী হন। তিনি আসবকে ক্ষয় করিয়া সন্দেহের সেবাপরায়ণ না হইয়ে ধর্মাশ্রিত ব্যক্তি উচ্চতর জ্ঞান লাভ করিয়া অসংখত নির্বাণের অধিকারী হন।’

১২ নং দর্শন :

“অন্য পর্যায় দ্বারাও দ্বিবিধ দর্শনের সঠিক চিন্তা হয় কি?” হে ভিক্ষুগণ, কেহ যদি এইভাবে জিজ্ঞাসা করেন, তখন “হয়”, এই কথা বলিবে। কীভাবে হয়? “যেই সমস্ত দুঃখ উৎপন্ন হয়, সমস্তই অস্থিরতার কারণেই হইয়া থাকে,’। এই এক প্রকার দর্শন। কিন্তু ‘অশেষ বিরাগের দ্বারা সকল অস্থিরতার নিঃশেষে নিরোধ হইলে, আর দুঃখ উৎপন্ন হয় না’। ইহা দ্বিতীয় দর্শন।

হে ভিক্ষুগণ, এইভাবে যেই ভিক্ষু দুইটি দর্শনে বারবার সম্যক চিন্তা করেন এবং যিনি অপ্রমত্ত, উৎসাহপূর্ণ, দৃঢ়প্রতিজ্ঞ, তিনি দুইটি ফলের মধ্যে একটি ফল অবশ্যই লাভ করিবেন, দৃষ্টধর্মে (ইহজীবনে) অর্হত্ত্বফল লাভ করিবেন, অথবা উপাদিশেষে (তৃষ্ণাবীজ বাকি থাকিলে) অনাগামীতা।” ভগবান এইরূপ বলিলেন। ইহা বলিয়া সুগত শাস্তা আবার এইরূপ বলিলেন :

৭৫৫. ‘যেই সকল দুঃখ উৎপন্ন হয়, তা সমস্তই অস্থিরতার কারণে হইয়া থাকে। অস্থিরতার নিরোধে দুঃখ সৃষ্টির আর কোনো সম্ভাবনা থাকে না।’

৭৫৬. অস্থিরতার কারণে উৎপন্ন দুঃখকে এইরূপ উপদ্রব জানিয়া চাঞ্চল্যভাব বিসর্জন দিয়া, সংস্কারসমূহ বন্ধ করিয়া, তৃষ্ণাহীন, উপাদানহীন ও স্মৃতিযুক্ত হইয়া ভিক্ষু পরিভ্রমণ করিবেন।’

১৩ নং দর্শন :

“অন্য পর্যায় দ্বারাও দ্বিবিধ দর্শনের সঠিক চিন্তা হয় কি?” হে ভিক্ষুগণ, কেহ যদি এইভাবে জিজ্ঞাসা করেন, তখন “হয়”, এই কথা বলিবে। কীভাবে হয়? “যেই আশ্রিত তাহার আন্দোলন (চলন) হইয়া থাকে’। ইহা এক প্রকার দর্শন। কিন্তু ‘যে অনাশ্রিত সে আন্দোলিত (চালিত) হয় না’। ইহা দ্বিতীয় প্রকার দর্শন।

হে ভিক্ষুগণ, এইভাবে যেই ভিক্ষু দুইটি দর্শনের বারবার সম্যক চিন্তা করেন এবং যিনি অপ্রমত্ত, উৎসাহপূর্ণ, দৃঢ়প্রতিজ্ঞ, তিনি দুইটি ফলের মধ্যে একটি ফল অবশ্যই লাভ করিবেন; দৃষ্টধর্মে (ইহজীবনে) অর্হত্ত্বফল লাভ, অথবা উপাদিশেষে (তৃষ্ণাবীজ বাকি থাকিলে) অনাগামীতা।” ভগবান এইরূপ বলিলেন। ইহা বলিয়া সুগত শাস্তা আবার এইরূপ বলিলেন :

৭৫৭. ‘অনাশ্রিত জনের নড়চড় নাই। আশ্রিতজন কিন্তু নানা প্রকার প্রাণীদেহ আশ্রয়ে জন্মগ্রহণ করিয়া সংসার অতিক্রম করিতে সমর্থ হয় না।

৭৫৮. আশ্রয়ের মহাভয়কে এইরূপ উপদ্রবপূর্ণ জানিয়া আশ্রয়হীন, উপাদানহীন ও স্মৃতিযুক্ত হইয়া ভিক্ষু সতত পরিভ্রমণ করিবেন।’

১৪ নং দর্শন :

“অন্য পর্যায় দ্বারাও দ্বিবিধ দর্শনের সঠিক চিন্তা হয় কি?” হে ভিক্ষুগণ, কেহ যদি এইভাবে জিজ্ঞাসা করেন, তখন “হয়”, এই কথা বলিবে। কীভাবে হয়? সরূপগণ হইতে অরূপগণ শান্ততর’। ইহা এক প্রকার দর্শন। কিন্তু ‘নিরোধ অরূপ হইতে শান্ততর’। ইহা দ্বিতীয় প্রকার দর্শন।

হে ভিক্ষুগণ, এইভাবে যেই ভিক্ষু দুইটি দর্শনের বারবার সম্যক চিন্তা করেন এবং যিনি অপ্রমত্ত, উৎসাহপূর্ণ, দৃঢ়প্রতিজ্ঞ, তিনি দুইটি ফলের মধ্যে একটি ফল অবশ্যই লাভ করিবেন; দৃষ্টধর্মে (ইহজীবনে) তাপস্য অর্হত্ত্বফল লাভ; অথবা উপাদিশেষে (তৃষ্ণাবীজ বাকি থাকিলে) অনাগামীতা।” ভগবান এইরূপ বলিলেন। ইহা বলিয়া সুগত শাস্তা আবার বলিলেন :

৭৫৯. যেই সকল সত্ত্ব (প্রাণী) রূপ (দেহ)-বিশিষ্ট এবং যাঁহারা অরূপ-ব্রহ্মলোকবাসী, তাঁহারা নিরোধ কী তাহা পরিপূর্ণরূপে জানিতে না পারিয়া পুনর্জন্ম গ্রহণ করিয়া থাকেন।

৭৬০. রূপ সম্বন্ধে যাঁহারা পরিপূর্ণরূপে জানেন এবং অরূপব্রহ্মলোকে স্থিত হন না, তাঁহারা নিরোধে বিমুক্তিজ্ঞান লাভ করিয়া মৃত্যুকে জয় করিয়া মুক্তিলাভ করিয়াছেন।”

১৫ নং দর্শন :

“অন্য পর্যায় দ্বারাও দ্বিবিধ দর্শনের সঠিক চিন্তা হয় কি?” হে ভিক্ষুগণ, কেহ যদি এইভাবে জিজ্ঞাসা করেন, তখন “হয়”, এই কথা বলিবে। কীভাবে হয়? “ভিক্ষুগণ, দেব ও মানবলোক, মার ও ব্রহ্মলোক এবং শ্রমণ, ব্রাহ্মণ, দেবতা ও মানুষেরা যাহা সত্য বলিয়া মনে করেন, আর্যগণ পূর্ণ জ্ঞান দ্বারা তাহা প্রকৃত পক্ষে মিথ্যা বলিয়া দর্শন করেন, ইহা এক প্রকার দর্শন। কিন্তু ‘ভিক্ষুগণ, দেব ও মানবলোক, মার ও ব্রহ্মলোক এবং শ্রমণ, ব্রাহ্মণ, দেব ও মানুষেরা যাহা মিথ্যা বলিয়া মনে করেন, আর্যগণ পূর্ণ জ্ঞান দ্বারা তাহা প্রকৃতপক্ষে সত্য বলিয়া দর্শন করেন। ইহা দ্বিতীয় প্রকার দর্শন।

হে ভিক্ষুগণ, এইভাবে যেই ভিক্ষু দুইটি দর্শনের বারবার সঠিক চিন্তা করেন এবং যিনি অপ্রমত্ত, উৎসাহপূর্ণ, দৃঢ়প্রতিজ্ঞ তিনি দুইটি ফলের মধ্যে একটি ফল অবশ্যই লাভ করিবেন, দৃষ্টধর্মে (ইহজীবনে) অর্হত্ত্বফল লাভ, অথবা উপাদিশেষে (তৃষ্ণাবীজ বাকি থাকিলে) অনাগামীতা।” ভগবান এইরূপ বলিলেন। ইহা বলিয়া সুগত শাস্তা আবার বলিলেন :

৭৬১. ‘দেবতা ও মানবেরা অনাত্মায় আত্মা আছে মনে করিয়া, নামরূপে মনঃসংযোগ করিয়া ‘ইহা সত্য’ এইরূপ মনে করে।

৭৬২. তাহারা যেইরূপ অনুমান (চিন্তা) করে, তাহার উল্টা হইয়া উহা মিথ্যা প্রমাণিত হয়। যাহা মিথ্যা তাহা অনিত্য।

৭৬৩. যাহা মিথ্যা নহে, সেই নির্বাণকে আর্যগণ সত্যরূপে জানিতে পারিয়াছেন। তাঁহারাই সত্যের প্রকৃত জ্ঞান লাভ করিয়া তৃষ্ণাহীন হইয়া পরিনির্বাপিত হন।

১৬ নং দর্শন :

“অন্য পর্যায় দ্বারাও দ্বিবিধ দর্শনের সঠিক চিন্তা হয় কি?” হে ভিক্ষুগণ, কেহ যদি এইভাবে জিজ্ঞাসা করেন, তখন “হয়”, এই কথা বলিবে। কীভাবে হয়? “ভিক্ষুগণ, দেব ও মানবলোক, মার ও ব্রহ্মলোক এবং শ্রমণ, ব্রাহ্মণ, দেবতা ও মানুষেরা যাহা সুখ বলিয়া মনে করেন, আর্যগণ পূর্ণ জ্ঞান দ্বারা তাহা প্রকৃত পক্ষে দুঃখ বলিয়া দর্শন করেন। ইহা এক প্রকার দর্শন। কিন্তু ‘ভিক্ষুগণ দেব ও মানবলোক, মার ও ব্রহ্মলোক এবং শ্রমণ, ব্রাহ্মণ, দেব ও মানুষেরা যাহা দুঃখ বলিয়া মনে করেন, আর্যগণ পূর্ণ জ্ঞান দ্বারা তাহা প্রকৃতপক্ষে সুখ বলিয়া দর্শন করেন, ইহা দ্বিতীয় প্রকার দর্শন।

হে ভিক্ষুগণ, এইভাবে যেই ভিক্ষু দুইটি দর্শনের বারবার সম্যক চিন্তা করেন এবং যিনি অপ্রমত্ত, উৎসাহপূর্ণ, দৃঢ়প্রতিজ্ঞ; তিনি দুইটি ফলের মধ্যে একটি ফল অবশ্যই লাভ করিবেন, দৃষ্টধর্মে (ইহজীবনে) অর্হত্ত্বফল লাভ, অথবা উপাদিশেষে (তৃষ্ণাবীজ বাকি থাকিলে) অনাগামীতা।” ভগবান এইরূপ বলিলেন। ইহা বলিয়া সুগত শাস্তা আবার বলিলেন :

৭৬৪. “রূপ, শব্দ, রস, গন্ধ, স্পর্শ ও ধর্ম’ যেখানে-সেখানে উহাদের অবস্থানকালে ইচ্ছিত, প্রীতিপূর্ণ এবং মনোহর, ইহা বলা হয়।

৭৬৫. দেবতা ও মানুষেরা উহাদিগকে তোমরা সুখ বলিয়া গ্রহণ কর কিন্তু যখন উহারা নাশ হইয়া যায়, তখন ইহারা দুঃখ বলিয়া প্রমাণিত হয়।

৭৬৬. আর্যগণ দেহক্ষয়কে সুখ বলিয়া গ্রহণ করেন, সমস্ত লোকে যাহা গ্রহণ করা হয়, ইহা তাহার বিপরীত।

৭৬৭. অন্যজনে যাহাকে সুখ বলিয়া থাকে আর্যগণ তাহাকে দুঃখ বলিয়া থাকেন, অন্যজনে যাহাকে দুঃখ বলিয়া থাকে, আর্যগণ তাহাকে সুখ বলিয়া জানেন।

৭৬৮. দেখ, এই ধর্ম দুর্বোধ্য, অজ্ঞানীরা এইখানে হতবুদ্ধি হয়। যাহারা আবরিত তাহাদের কাছে সমস্তই অন্ধকারে ঘেরা; অন্ধকার হেতু তাহারা কিছুই দেখিতে পায় না।

৭৬৯. যাঁহারা সৎ বা জ্ঞানী তাঁহাদের কাছে সকলই প্রকাশিত। যাহাদিগকে যেইরূপ দেখিতে পাওয়া যায়; তেমনি তাঁহাদের কাছে সবই আলোকিত। যাহারা মূর্খ, ধর্মে যাহারা বিশারদ নহেন, তাহারা কাছে থাকিয়াও কিছুই দেখিতে পায় না।

৭৭০. যাহারা ভবরাগের অধীন, ভবস্রোতের অনুসারী (সহযাত্রী), মারশক্তির অধীন, তাহারা এই ধর্ম সঠিকরূপে বুঝিতে পারে না।

৭৭১. অর্হৎগণ ছাড়া অপর কোনো ব্যক্তি সম্বুদ্ধ সেই পদের যোগ্য, যেই ধর্মপদ সম্যকভাবে বুঝিতে পারিলে আস্রবমুক্তগণ পরিনির্বাণ লাভ করিয়া থাকেন?”

ভগবান এইরূপ বলিলেন। ভিক্ষুগণ আনন্দিত হইয়া ভগবানের ভাষিত বাক্যের অভিনন্দন করিলেন। এই বিষয় প্রকাশিত হইবার সময়ে ষাটজন ভিক্ষু উপাদানহীন চিত্ত হইয়া আস্রব হইতে বিমুক্ত হইলেন।

দুই আয়তানুদর্শন সূত্র সমাপ্ত।

মহাবর্গ সমাপ্ত।


 

৪. অষ্টক বর্গ
১. কাম সূত্র
৭৭২. কামভোগ প্রার্থনাকারীর কামনা (বস্তুকাম) পূর্ণ হইলে, মানুষ ঈপ্সিত বিষয় (পঞ্চকামগুণ) লাভ করিলে অবশ্যই তার মন প্রীত হয়।

৭৭৩. সেই কামভোগ প্রার্থনাকারীর, কামচ্ছন্দ উৎপন্নকারী ব্যক্তির সেই কামবস্তু বা বিষয় পরিহীন (ক্ষয়) হইলে শল্যবিদ্ধ ব্যক্তির ন্যায় ব্যথিত হয়।

৭৭৪. যিনি সর্পশির হতে পা রক্ষার ন্যায় কামভোগ পরিত্যাগ করেন, তিনি এই তৃষ্ণাবহুল জগতে স্মৃতিমান হইয়া তৃষ্ণা বা আসক্তিকে সমতিক্রম করেন।

৭৭৫. যে ব্যক্তি ক্ষেত্র, বস্তু, হিরণ্য, গরু, অশ্ব, দাস, পুরুষ, বন্ধু ইত্যাদি বহুবিধ কামবস্তু বা বিষয় (কামনা করিয়া) অত্যন্ত লোভ করে।

৭৭৬. দুর্বল ব্যক্তি যেইভাবে বলবানের দ্বারা মর্দিত, নিপীড়িত হয়, সেইভাবে ভাঙ্গা নৌকার মধ্যে জল প্রবেশের ন্যায় দুঃখ তার অনুসরণ করে।

৭৭৭. তদ্ধেতু মানুষ সদা স্মৃতিমান হইয়া কামসমূহ পরিবর্জন করেন। (ভারী) নৌকা জল ছাড়িয়ে গমন করার ন্যায় পরপারে গমনেচ্ছু ব্যক্তি (পারগূ) সেইসব (বস্তুকাম, ক্লেশকাম, পঞ্চনীবরণ) পরিত্যাগ করিয়া স্রোত উত্তীর্ণ হন।

কাম সূত্র সমাপ্ত।


 

২. গুহা অষ্টক সূত্র
৭৭৮. সত্ত্ব গুহায় নানা বিষয়ে আচ্ছন্ন হয়, (নানা বিষয়ে) অভিভূত ব্যক্তি মোহে স্থিত হয়। তাই সে বিবেক হইতে দূরে। জগতে কামভোগ্য বিষয় পরিত্যাগ করা সহজসাধ্য নয়।

৭৭৯. ইচ্ছার কারণে সত্ত্বগণ ভবসুখে আবদ্ধ, সেই ভবসুখ ত্যাগ করা কঠিন এবং অন্যদেরও মুক্তির বিধান করা অসম্ভব। ভোগাকাঙ্ক্ষীরা কী অতীতে, কী বর্তমানে, কী ভবিষ্যতে সর্বদা এই কামে ইচ্ছা পোষণ করে।

৭৮০. যারা কামসমূহে গৃদ্ধ (আসক্ত), কামান্বেষী, (কামে) বিহ্বল; তারা কৃপণতারূপ অধর্মে (বিষমে) রত হয়। দুঃখপ্রাপ্ত হলে তারা এরূপে বিলাপ করে যে, “এখান হইতে চ্যুত হইলে আমরা কোথায় জন্ম নেব?”

৭৮১. তাই সত্ত্বগণ জগতে যেসব অকুশলধর্ম আছে, সেইসব (অকুশলধর্ম) জ্ঞাত হইয়া শিক্ষা কর। তার জন্য বিষম আচরণ করিবে না হেতুতে অকুশল ধর্মে বিচরণ হইবে না। কারণ জ্ঞানীরা বলিয়া থাকেন ‘জীবন ক্ষণস্থায়ী”।

৭৮২. আমি জগতে ভবসমূহের প্রতি তৃষ্ণাযুক্ত স্পন্দমান এই সত্ত্বদের অবলোকন করিতেছি। হীন মনুষ্যগণ তৃষ্ণামুক্ত না হইয়া ভবভবান্তরে জন্মগ্রহণ করিয়া মৃত্যুকালে বিলাপ করিয়া থাকে।

৭৮৩. অল্প জলে ও ক্ষীণস্রোতে পতিত মাছের ন্যায় মমত্বে (বা আসক্তিতে) কম্পমান সত্ত্বদের দর্শন কর। ইহা দেখিয়া ভবসমূহে আসক্তিতে কম্পমান বা কম্পিত না হইয়া মমত্বহীন হইয়া বিচরণ করিতে পারিবে।

৭৮৪. উভয় অন্তে ছন্দ বা ইচ্ছাকে অপনোদন করিয়া স্পর্শকে পরিজ্ঞাত হইয়া অনাসক্ত হও। আত্মনিন্দাকারী তা সম্পাদন করেন না, ধীর ব্যক্তি দৃষ্ট ও শ্রুত বিষয়সমূহে লিপ্ত হন না।

৭৮৫. সংজ্ঞাকে পরিজ্ঞা দ্বারা জ্ঞাত হইয়া ওঘ অতিক্রম করেন, মুনি পরিগ্রহসমূহে উপলিপ্ত হন না। শল্যমুক্ত অপ্রমত্ত (ভিক্ষু) অবস্থানকালে ইহলোক ও পরলোক বাসনা করেন না।

গুহা অষ্টক সূত্র সমাপ্ত।


 

৩. দুষ্ট অষ্টক সূত্র
৭৮৬. কেউ কেউ প্রদুষ্টমনে অপবাদ করে, কেউ কেউ সত্যমনা হইয়া অপবাদ করে। মুনি উৎপন্ন অপবাদে উপনীত হন না, তাই মুনির কোথাও খিল থাকে না।

৭৮৭. ইচ্ছায় পরিচালিত, অভিরুচিতে নিবিষ্ট ব্যক্তি নিজের মিথ্যাদৃষ্টি অতিক্রম করিবে কি? নিজে সম্পূর্ণরূপে পরিবর্তিত হইয়া যেইভাবে জানিবে, সেইভাবেই বলিবে।

৭৮৮. যে ব্যক্তি নিজের শীল-ব্রতাদি সম্বন্ধে জিজ্ঞাসিত না হইয়াও অন্যজনের কাছে বলে; সেই আত্মপ্রশংসাকারী ব্যক্তিকে পণ্ডিতগণ অনার্য (অসাধু) বলিয়া থাকেন।

৭৮৯. ভিক্ষু শীলসমূহে নিরহংকারী হইয়া শান্ত ও অভিনিবৃত হন। যাঁর কোনো লোকে উদ্গত নাই অভিজ্ঞ ব্যক্তিরা তাকে আযধর্ম বলেন।

৭৯০. যার (দৃষ্টিগত) ধর্মসমূহ প্রকম্পিত ও কার্য-কারণসম্ভূত; তার পূর্বকৃত অপরিশুদ্ধতা আছে। সেই আনিশংস আত্মাতে (দৃষ্টিগত বিষয়ে) দর্শন করে, সেই শান্তি নিশ্রিত, কম্পিত ও প্রতীত্যসমুৎপন্ন।

৭৯১. দৃষ্টিনিবেশ অতিক্রম করা সহজসাধ্য নয়। কারণ ধর্মসমূহের মধ্য হতে তা সুগৃহীত হয়। তদ্ধেতু নর সেই নিবেশনসমূহে ধর্মকে ত্যাগ করে, গ্রহণ করে।

৭৯২. জগতে শোধিতের ভবাভবের প্রতি কোনো কিছু দৃষ্টি কম্পিত হয় না। মায়া, মান ত্যাগ করিয়া আসক্তিহীন শোধিত কোন পথে গমন করিবে?

৭৯৩. বিষয়ে আসক্তিহেতু বাদানুবাদ উৎপন্ন হয়। যিনি বিষয়ে অনাসক্ত, তাঁর কীভাবে, কেন বাদানুবাদ হইবে? আত্ম-নিরাত্ম কোনোটাই তার নাই। তিনি এই জগতে সকল প্রকার মিথ্যাদৃষ্টি পরিত্যাগ করেন।

দুষ্ট অষ্টক সূত্র সমাপ্ত।


 

৪. শুদ্ধ-অষ্টক সূত্র
৭৯৪. এই জগতে আমি শুদ্ধ, পরম রোগহীন দেখিতেছি; দৃষ্টিতে মানুষের বিশুদ্ধি হয়। এইরূপে অভিজ্ঞাত ও পরম বা শ্রেষ্ঠ বলিয়া জ্ঞাত হইয়া “শুদ্ধানুদর্শী” এইরূপে জ্ঞানত বিশ্বাস করে।

৭৯৫. দৃষ্টের দ্বারা মানুষের শুদ্ধি হয়, কিংবা সে জ্ঞান দ্বারা দুঃখ বিদূরিত করে। সোপধীক বা পুনর্জন্মে অনুরক্ত অন্য বিষয় দ্বারা সে শুদ্ধ হয়, এরূপে বলিবার জন্য তাকে দৃষ্টি বা দৃষ্টিক বলিয়া থাকে।

৭৯৬. দৃষ্ট, শ্রুত, শীলব্রত এবং অনুমান ব্যতীত অন্যরূপে অন্য কোনোরূপে ব্রাহ্মণ শুদ্ধি হয় না বলা হইয়াছে। নিজের মিথ্যা বিষয় ত্যাগ করিয়া ইহজগতে আগমন না করিয়া পাপ-পুণ্যে নির্লিপ্ত হন।

৭৯৭. পূর্বমত পরিহার করিয়া, মতান্তরে লগ্ন হইয়া যারা তৃষ্ণার অনুগামী তারা কখনো বন্ধনমুক্ত হয় না। বানর যেমন এক শাখা ত্যাগ করিয়া অন্য শাখা গ্রহণ করে; সেরূপে তারাও মতবিশেষ গ্রহণ করিয়া পুনরায় তা পরিত্যাগ করে।

৭৯৮. মানুষ নিজেই ব্রতাদি গ্রহণ করিয়া নানা মতের অনুসারী হয়। কিন্তু বিদ্বান, ভূরিপ্রাজ্ঞগণ জ্ঞান দ্বারা ধর্ম অবগত হইয়া নানা মতের অনুসারী হন না।

৭৯৯. যা কিছু দৃষ্ট, শ্রুত, অনুমিত, সেইসব ধর্মে যে শত্রুমুক্ত; যার দর্শন শুদ্ধ ও উন্মুক্ত, কেনই-বা সে লোকে কম্পিত হইবে।

৮০০. তারা কম্পিত হয় না, পূর্বকৃত বিষয় উৎপন্ন করে না, ইহা সম্পূর্ণ শুদ্ধ বলে না, আসক্তিবদ্ধ গ্রন্থি বিসর্জন দিয়া জগতে কোনো কিছুর প্রতি আকাঙ্ক্ষা করে না।

৮০১. সীমা অতিক্রমকারী ব্রাহ্মণের জানিয়া ও দেখিয়া কিছুই গৃহীত হয় না। তিনি রাগাসক্তও হন না বিরাগাসক্তও হন না; এই জগতে তার পরম বা শ্রেষ্ঠ বলিয়া কিছুই গৃহীত হয় না।

শুদ্ধ-অষ্টক সূত্র সমাপ্ত।


 

৫. পরম-অষ্টক সূত্র
৮০২. “ইহাই শ্রেষ্ঠ” এইরূপ দৃষ্টিপোষণকারী লোকেরা জগতে নিজের দৃষ্টি বা ধারণাকে বিশেষভাবে মূল্যায়ণ করে, অন্য সব বিষয় সে “হীন” বলিয়া প্রকাশ করিয়া থাকে, সেই কারণে তার বাদানুবাদসমূহ উপশম হয় না।

৮০৩. দৃষ্ট, শ্রুত, শীলব্রত এবং অনুমানে যা নিজের মধ্যে আনিশংস দর্শন করে; তখন সেই ব্যক্তি তা ধারণ করে, অন্যসব হীনরূপে দর্শন করে।

৮০৪. যেই বিষয়ে নিশ্রয় করিয়া অন্যদের হীনরূপে দর্শন করে, জ্ঞানী ব্যক্তিরা তাকে গ্রন্থি বলেন। তদ্ধেতু সেই ভিক্ষু দৃষ্ট, শ্রুত, অনুমান এবং শীলব্রত গ্রহণ করিবে না।

৮০৫. তিনি জ্ঞান বা শীলব্রত দ্বারা কোনো মতবাদের সৃষ্টি করেন না। নিজেকে তিনি অন্যজনের সমান, হীন কিংবা শ্রেষ্ঠ মনে করেন না।

৮০৬. আত্মদৃষ্টি পরিত্যাগপূর্বক উপাদানশূন্য হইয়া নানা জ্ঞানে তিনি নিশ্রয় করেন না। তিনি বিরুদ্ধ মতাবলম্বী দলের অনুসরণ করেন না, এমনকি কোনো রকম মতও তিনি গ্রহণ করেন না।

৮০৭. এই জগতে যাঁর উভয় অন্তে প্রণিধি (তৃষ্ণা) নাই, ভবাভবে ইহলোক বা পরলোকের প্রতিও যার বাসনা থাকে না। তাঁর কোনো নিবেশন (আসক্তি) থাকে না, এবং তিনি ধর্মসমূহ (মিথ্যাদৃষ্টিসমূহ) নিরূপণ করিয়া তা ত্যাগ করিতে সক্ষম হন।

৮০৮. যাঁর দৃষ্ট, শ্রুত বা অনুমিত বিষয়ে প্রকম্পিত অণুমাত্র সংজ্ঞা নেই, সেই ব্রাহ্মণ দৃষ্টি গ্রহণ করে না। কেন সে লোকে কম্পিত হইবে!

৮০৯. যারা কম্পিত হয় না, পূর্বকৃত বিষয় উৎপন্ন করে না, তাদের নিকট ধর্মসমূহ গৃহীত হয় না। ব্রাহ্মণ শীলব্রতের দ্বারা চালিত হয় না। তেমন পারগত ব্যক্তি পুনরায় (এ সংসারে) ফিরিয়া আসেন না।

পরম-অষ্টক সূত্র সমাপ্ত।


 

৬. জরা সূত্র
৮১০. এই জীবন ক্ষণস্থায়ী, একশত বছরের নিচেও মৃত্যু হয়; তার অপেক্ষা দীর্ঘকাল যে বাঁচে সেও বৃদ্ধকালে মরিয়া থাকে।

৮১১. জনসাধারণ প্রিয়বস্তুর জন্য শোকগ্রস্ত হয়, পরিগ্রহ নিত্য নয়, সবকিছুই বিরূপভাব প্রাপ্ত হয়, এইরূপে দর্শন করিয়া গৃহে বাস করো না।

৮১২. লোকে যা ‘এইটা আমার’ এইরূপ চিন্তা করে, মৃত্যুর সময় তাও ত্যাগ করিয়া যেতে হয়। আমার শাসনানুগামী পণ্ডিত ব্যক্তি এইটা জানিয়া মমত্বে নমিত হয় না।

৮১৩. স্বপ্নে যা দেখা যায় জাগ্রত হইলে তা আর দেখা যায় না; এইভাবে প্রিয়জনের মৃত্যু হইলে তাকে আর দেখা যায় না।

৮১৪. যাদের নাম এই জগতে প্রকাশিত হয়; সেই সত্ত্বদের দেখাও যায়, শুনাও যায়। ইহলোকে অবস্থানকারী যেই সত্ত্বগণের নাম বলা হয়, তাদের দেখাও যায়, শুনাও যায়, কিন্তু মৃত ব্যক্তির প্রকাশিত নামমাত্রই অবশিষ্ট থাকে, তাকে দেখাও যায় না, শুনাও যায় না।

৮১৫. লোভী, স্বার্থবাদীরা শোক, বিলাপ, মাৎসর্য পরিহার করিতে পারে না। সেই কারণে মুনিগণ (তৃষ্ণা, দৃষ্টি) পরিগ্রহ বা ত্যাগ করিয়া নির্বাণদর্শী হইয়া অবস্থান করিয়াছিলেন।

৮১৬. অনাসক্তভাবে বিচরণকারী ও নির্জনস্থানে সাধনাকারী ভিক্ষু জগতে নিজের পুনর্জন্ম দর্শন করেন না। তাঁকে সম্পূর্ণতা অবস্থা বলা হয়।

৮১৭. মুনি সর্বত্র অনাশ্রিত, তিনি কোনো বিষয়ে প্রিয়ভাবও উৎপন্ন করেন না, অপ্রিয়ভাবও উৎপন্ন করেন না। পদ্মপত্রে যেমন জল প্রলিপ্ত হয় না (বা লাগিয়া থাকে না), তেমনি মুনির কাছেও পরিদেবন (বিলাপ), মাৎসর্য (কৃপণতা) লিপ্ত হয় না।

৮১৮. পদ্মে যেমন জল লিপ্ত হয় না, পদ্মপত্রেও জলবিন্দু লিপ্ত হয় না। এইভাবে দৃষ্ট, শ্রুত ও অনুমানে মুনি সম্পৃক্ত বা সংশ্লিষ্ট হয় না।

৮১৯. এইরূপ দৃষ্ট, শ্রুত ও অনুমানে জ্ঞানী (শোধিত) ব্যক্তি তাতে কিছু গুরুত্বারোপ করেন না। অপরের দ্বারা বিশুদ্ধি ইচ্ছা না করিয়া সেই ব্যক্তি রাগহীন এবং বিরাগহীন হন।

জরা সূত্র সমাপ্ত।


 

৭. তিস্সমেত্তেয়্য সূত্র
৮২০. আয়ুষ্মান তিষ্য মৈত্রেয় বলিলেন, হে মারিস, মৈথুন সেবনকারীর কী ব্যাঘাত হয় তা বর্ণনা করুন? আপনার উপদেশ শুনিয়া আমরা বিবেকবানে থাকিতে শিক্ষা করিব।

৮২১. ভগবান মৈত্রেয়কে বলিলেন, হে মৈত্রেয়, মৈথুনে অনুরক্তজনের নিকট শাসন (বুদ্ধের উপদেশ) বিস্মৃত হয় এবং সে মিথ্যায় প্রতিপন্ন হয়। তাতে ইহাই অনার্য।

৮২২. যেই ব্যক্তি পূর্বে একাকী বিচরণ করিয়া পরে মৈথুনধর্মে নিযুক্ত হয়, সেই ব্যক্তিকে জগতে ভ্রান্ত (বা পথহারা) রথের ন্যায় হীন, পৃথগ্‌জন বলা হয়।

৮২৩. পূর্বে যা কিছু যশ-কীর্তি থাকে, তার সেইসবই নষ্ট হইয়া যায়। ইহা দেখিয়া মৈথুনধর্ম পরিত্যাগ করিতে শিক্ষা করিবে।

৮২৪. সে সংকল্পে বশীভূত হইয়া কৃপণের ন্যায় চিন্তা করে। পরের নিন্দাবাদ শুনিয়া সে সেইরূপে দ্বিধাগ্রস্ত (উদ্বিগ্ন বা অসন্তুষ্ট) হয়।

৮২৫. অতঃপর অপরের দ্বারা উপদিষ্ট হইয়া অস্ত্রসমূহ তৈরি করে। সে মিথ্যা ভাষণে নিমজ্জিত হয় এবং এটাই তার মহালোভ।

৮২৬. একাচার্যে বা নির্জনস্থানে অধিষ্ঠিত হইয়া পণ্ডিত ব্যক্তিরূপে বিদিত বা পরিচিত হয়। পরে মন্দলোকের ন্যায় দুঃখপতিত বা উত্যক্ত হইয়া মৈথুনধর্মে লিপ্ত হয়।

৮২৭. এই আদীনব জানিয়া মুনি এইকালে প্রথম হইতে শেষ পর্যন্ত দৃঢ়তার সাথে একচর্য পালন করে, মৈথুন সেবনে নিযুক্ত হন না।

৮২৮. বিবেক অনুশীলন কর, ইহাই আর্যগণের নিকট উত্তম। তদ্বারা নিজেকে শ্রেষ্ট মনে করো না, (যে এইরূপ করে) সে অবশ্যই নির্বাণের নিকটে।

৮২৯. অনাসক্ত মুনি বিচরণকালে কামসমূহে অনপেক্ষাকারী হন। কামে আসক্ত মানুষেরা ওঘ উত্তীর্ণ হইবার চেষ্টা করে।

তিস্সমেত্তেয়্য সূত্র সমাপ্ত।


 

৮. পসূর সূত্র
৮৩০. তারা এইরূপ বলিয়া থাকে যে, “ইহাতেই শুদ্ধি”; অন্যধর্মে বিশুদ্ধি নাই। যা আশ্রয় করিয়া অবস্থান করে, সেটাকে তারা শুভ বলিয়া আখ্যা দেয়। তারা বহুল পরিমাণে পৃথক পৃথক সত্যে নিবিষ্ট হয়।

৮৩১. বিবাদকামীগণ পরিষদে প্রবেশ করিয়া একে অপরকে প্রতিদ্বন্দ্বী হিসাবে দেখে, মূর্খ বলিয়া বলিয়া দগ্ধ করে। তারা অন্যের উপর নির্ভরশীল হইয়া বিবাদে প্রবৃত্ত হয় এবং প্রশংসাকামী হইয়া নিজকে দক্ষ বলিয়া ঘোষণা করে।

৮৩২. পরিষদ বা সভামধ্যে তর্কে প্রবৃত্ত হইয়া প্রশংসাভিলাষী ব্যক্তি পরাজয়ের ভয়ে ভীত হয়। সে খণ্ডিত বিষয়ে (মতবাদে) অসন্তুষ্ট হয়, সেই পরদোষ অন্বেষী ব্যক্তি নিন্দিত হইয়া কুপিত হয়।

৮৩৩. প্রশ্ন মীমাংসাকারীগণ (তার) খণ্ডিত মতবাদকে “হীন (পরিহীন) বলিলেন” বলিয়া হীনবাদী (হীনমত পোষণকারী) ব্যক্তি বিলাপ ও অনুশোচনা করে, “আমাকে পরাজিত করিলেন” মনে করিয়া রোদন করিয়া থাকে।

৮৩৪. শ্রমণদের মধ্যে এইভাবে বিবাদ উৎপন্ন হইয়য়া উহাতে জয় পরাজয় ঘটিয়া থাকে। ইহা দেখিয়া বাকবিতর্ক হইতে বিরত হইবে, কারণ প্রশংসা লাভে কোনো উপকার নেই।

৮৩৫. পরিষদে বা সভার মধ্যে পরবাদ খণ্ডন করিয়া প্রশংসা লাভ হইতে পারে। তাহাতে মন যেমন বলে সেই বিষয় প্রাপ্ত হইলে বিজয়ীর হাসি ও আনন্দিত হয়।

৮৩৬. যাহা আনন্দ তাহা পরাজয়ের ভূমি হয়। সে বিজয়ী ব্যক্তি গরুযুক্ত বাক্য বলিয়া থাকে। ইহা দেখিয়া বিবাদ করিবে না, কারণ জ্ঞানীরা উহাকে শুদ্ধি বলেন না।

৮৩৭. রাজভোগে পালিত সূর (বীর) যেমন গর্জন করিতে করিতে প্রতিদ্বন্দ্বী দর্শনের ইচ্ছায় অগ্রসর হয়। হে সূর, যেইখানে সেই বিজয়ী তার্কিক সেইখানে যাও। পূর্বে এইরূপ যোধ্যের অস্তিত্ব ছিল না।

৮৩৮. মিথ্যাদৃষ্টিকে বিশেষভাবে আঁকড়ে ধরিয়া বিবাদে প্রবৃত্ত হইয়া ‘এইটা সত্য’ এইরূপ যারা বলে; বিবাদ উপস্থিত হইলে তাহাদেরকে বলিবে, ‘এইখানে তোমাদের প্রতিদ্বন্দ্বী নাই।’

৮৩৯. যাহারা শত্রুমুক্ত, দৃষ্টি দ্বারা দৃষ্টিতে অপ্রতিরুদ্ধ হইয়া অবস্থান করে, এই জগতে কোনো বিষয়ই উত্তমরূপে গ্রহণ করে না। হে পসূর, তুমি তাদের প্রতিদ্বন্দ্বী খুজিয়া পাইবে কী করে?

৮৪০. মন দ্বারা মিথ্যাদৃষ্টিক বিষয় চিন্তা করিয়া তুমি প্রবিতর্কে প্রবৃত্ত হইয়াছ। শোধিত পুদ্গলের (অর্হৎ) সাথে যুগধারণ করিতেছ। কিন্তু তুমি একসাথে অগ্রসর হইতে সক্ষম হইবে না।

পসূর সূত্র সমাপ্ত।


 

৯. মাগণ্ডিয় সূত্র
৮৪১. তৃষ্ণা, অরতি এবং রাগকে (আসক্তিকে) দেখিয়াও আমার মৈথুনধর্মে (মৈথুন সেবনের জন্য) ইচ্ছা উৎপন্ন হয় নাই। আর এই মূত্র ও মলপূর্ণ শরীরের কথাই বা কী? আমি পা দিয়াও তা স্পর্শ করিতে ইচ্ছা করি না।

৮৪২. বহু নরপতির আকাঙিক্ষত ঈদৃশ নারীরত্ন যদি আপনি ইচ্ছা না করেন, তাহা হইলে আপনি কোন দৃষ্টিগত (দৃষ্টি পোষণকারী), কোন শীলব্রতানুসারে জীবিত, আপনার ভবোৎপত্তিই বা কী রকম তা বর্ণনা করুন।

৮৪৩. (ভগবান বলিলেন, হে মাগণ্ডিয়) আমি বলছি যে, আমার মিথ্যাধর্মসমূহে বিবেচনা করিয়া গ্রহণ করিবার প্রয়োজন নাই। দৃষ্টিসমূহে (আদীনব) গ্রহণ না করিয়া আধ্যাত্মিক শান্তিকে উদ্ঘাটন করিয়াই দর্শন করিয়াছি।

৮৪৪. মাগণ্ডিয় বলিলেন, হে মুনি, প্রকল্পিত বিনিচ্ছয়সমূহ গ্রহণ না করিয়া বলুন। যেই অর্থে আধ্যাত্মিক রাগাদি উপশম হয়, পণ্ডিতগণের দ্বারা তা কীরূপে বিদিত?

৮৪৫. ভগবান মাগণ্ডিয়কে বলিলেন, হে মাগণ্ডিয়, দৃষ্টি, শ্রুতি, জ্ঞান ও শীলব্রত দ্বারা শুদ্ধি লাভ হয় না, এমনকি অদৃষ্টি, অশ্রুতি, অজ্ঞান ও অশীলব্রতাদির দ্বারাও শুদ্ধি লাভ হয় না। ইহা গ্রহণ না করিয়া শান্ত এবং (তৃষ্ণা-দৃষ্টিকে) নিশ্রয় না করিয়া ভব (কাম-রূপ-অরূপভব) জপ বা প্রার্থনা করো না।

৮৪৬. মাগণ্ডিয় বলিলেন, আপনি বলিয়াছেন দৃষ্টি, শ্রুতি, জ্ঞান কিংবা শীলব্রত দ্বারা শুদ্ধি লাভ হয় না; অদৃষ্টি, অশ্রুতি, শীলহীনতা, ব্রতহীনতা দ্বারাও শুদ্ধি লাভ হয় না। তবে আমি মনে করি ‘এইটা আপনার মিথ্যা ধারণা’ কোনো কোনো জন দৃষ্টি দ্বারা শুদ্ধি লাভ করে।

৮৪৭. ভগবান মাগণ্ডিয়কে বলিলেন, তুমি দৃষ্টিতে আশ্রিত হইয়া প্রশ্ন জিজ্ঞাসা করিতেছ। তোমার গৃহীত দৃষ্টিতে তুমি অজ্ঞানতা প্রকাশ করিতেছ; এইসব বিষয়ে তোমার অণুমাত্র জ্ঞান নাই। তাই তুমি মূর্খতা বলে আরোপ বা স্থির করিতেছ।

৮৪৮. যে নিজেকে অন্যজনের সমান, অপেক্ষাকৃত উত্তম কিংবা হীন বলিয়া চিন্তা করে যে, ওই কারণে বিবাদে প্রবৃত্ত হয়। উক্ত তিন প্রকার অবস্থায় যিনি স্থির, তাঁর কাছে সমানও নাই, অপেক্ষাকৃত উত্তমও নাই।

৮৪৯. সেই ব্রাহ্মণ কীরূপে “ইহা সত্য” অথবা “ইহা মিথ্যা” বলিয়া বিবাদে নিযুক্ত হইবেন? যাঁর কাছে সমান ও অসমান কিছুই নাই, সে কী প্রকারে বাক-বিতর্কে রত হইবেন?

৮৫০. মুনি গৃহ পরিত্যাগ করিয়া গৃহহীনভাবে বিচরণকারী এবং গ্রামে সম্পর্ক স্থাপনে বিরত। তিনি কামভোগে রিক্ত ও অনুরাগী না হইয়া অন্য লোকের সাথে কলহজনক কথায় লিপ্ত হয় না।

৮৫১. যেমন উদকজাত পদ্ম এবং জলজ কণ্ডক (পদ্মমূলের গোলাকার শালুক) জল ও পঙ্কে উপলিপ্ত হয় না; তেমনিভাবে নাগ যেইসব মিথ্যাদৃষ্টি হইতে পৃথক হইয়া জগতে বিচরণ করেন, সেইসব মিথ্যাদৃষ্টি গ্রহণ না করিয়া বলেন। এইরূপে মুনি শান্তিবাদী হন, অলোভী হন এবং কাম ও লোকে লিপ্ত হন না।

৮৫২. যিনি পূর্ণতা লাভ করিয়াছেন; দৃষ্টিবিশেষ বা চিন্তাবিশেষ তাহাকে গর্বিত করে না। কারণ, তিনি তাহাতে আচ্ছন্ন নন। কর্ম বা শ্রুতির সাহায্যে তিনি চালিত হন না। তিনি আসক্তিশূন্য।

৮৫৩. সংজ্ঞা বিমুক্তের কোনো গ্রন্থি থাকে না, প্রজ্ঞাবিমুক্তের কোনো মোহ থাকে না। যারা সংজ্ঞা ও দৃষ্টি গ্রহণ করে তারা আঘাতপ্রাপ্ত হইয়া পৃথিবীতে বিচরণ করে।

মাগণ্ডিয় সূত্র সমাপ্ত।


 

১০. পুরাভেদ সূত্র
৮৫৪. কী রকম দৃষ্টি ও শীলসম্পন্নকে ‘উপশান্ত’ বলা হয়। হে গৌতম, আমি আপনাকে নরশ্রেষ্ঠের বিষয় জিজ্ঞাসা করিতেছি, আপনি তা প্রকাশ করুন।

৮৫৫. ভগবান বলিলেন, দেহত্যাগের পূর্বে যিনি বীততৃষ্ণ হইয়াছেন, যাঁর নিকট অতীত, বর্তমান, সব বিষয় অনিশ্রিত, অনুৎপন্নযোগ্য; তাঁর অনুরাগ (পরিখা) থাকে না।

৮৫৬. যিনি অক্রোধী, ভয়হীন, নিরহংকারী, অনুশোচনাহীন, বাক-কুশলী, অনুদ্ধত এবং যার বাক্য সংযত, তিনিই মুনি।

৮৫৭. যিনি ভবিষ্যৎ বিষয়ে অনাসক্ত হইয়া অতীতকে নিয়া অনুশোচনা করেন না। তিনি স্পর্শ ও দৃষ্টিসমূহে বিবেকদর্শী হইয়া চালিত হন না।

৮৫৮. তিনি অসংলগ্ন, অকুহক, অলোভী, অকৃপণ, অচঞ্চল, ঘৃণারহিত, এবং পৈশুন্যমুক্ত।

৮৫৯. তিনি আনন্দজনক বিষয়সমূহে (পঞ্চকামগুণে) নিরানন্দিত এবং অতিমানে যুক্ত নন। তিনি শান্ত (সণ্হো), প্রতিভাবান (প্রত্যুৎপন্নমতি); (তিনি) অনুরক্তও নন, আবার স্বয়ং অনাগ্রহও দেখান না।

৮৬০. যেই ব্যক্তি লাভের ইচ্ছায় শিক্ষা করেন না এবং অলাভে কুপিত হন না। তিনি তৃষ্ণার দ্বারা অনুরক্ত না হইয়া রসেও অতিলোভী বা লোভপরায়ণ হন না।

৮৬১. তিনি উপেক্ষক, সদা স্মৃতিমান। জগতে তিনি অন্যজনের সমান, অন্যজনের চেয়ে শ্রেষ্ঠ বা অন্যজনের চেয়ে নীচ মনে করেন না। তাঁর কোনো অহমিকা (উৎসদ) নাই।

৮৬২. যাঁহার কোনো নিশ্রয় নাই, ধর্ম জানিয়া যিনি অনিশ্রিত, ভবের প্রতি বা বিভবের প্রতি যাঁর কোনো তৃষ্ণা বিদ্যমান নাই।

৮৬৩. যিনি কামে নিরপেক্ষ, তাঁকে আমি উপশান্ত বলি। যাঁহার কোনো গ্রন্থি বিদ্যমান নাই, সেই ব্যক্তি তৃষ্ণা অতিক্রমকারী।

৮৬৪. তাঁর পুত্র, পশু, ক্ষেত্র ও বস্তু (জায়গা) কিছুই নাই। আত্মা বা নিরাত্মা তাঁহার কিছুই উপলব্ধ বা অনুভব হয় না।

৮৬৫. পৃথগ্‌জন (সাধারণ লোক) এবং শ্রমণ-ব্রাহ্মণেরা যাহার দ্বারা তাঁহাকে দোষযুক্ত (পাপী) মনে করিয়া থাকে; তাহা (সেই বিষয়) তাঁহার ভক্তির বিষয় নয়, সেই কারণে তিনি বাদানুবাদে উত্তেজিত হন না।

৮৬৬. বীতলোভ, মাৎসর্যহীন মুনি নিজেকে উচ্চ শ্রেণীভুক্ত, সমশ্রেণিভুক্ত কিংবা নিম্ন শ্রেণিভুক্তও বলেন না বা মনে করেন না (এবং) তিনি কল্প ও অকল্পকে গ্রহণ করেন না।

৮৬৭. এই জগতে নিজের বলে যাঁহার বা অর্হতের কোনো কিছু নাই, তিনি বিপরিণত বিষয় নিয়া অনুশোচনা করেন না এবং বিভিন্ন ধর্মের মতানুসরণ করেন না। তিনি “শান্ত” বলে বিবেচিত হন।

পুরাভেদ সূত্র সমাপ্ত।


 

১১. কলহ বিবাদ সূত্র
৮৬৮. কোথা হইতে কলহ, বিবাদ, পরিদেবন, শোক, মাৎসর্য, গরু, আত্মপ্রশংসা, পৈশুন্য ইত্যাদির সৃষ্টি হয়, দয়া করিয়া তাহা প্রকাশ করুন।

৮৬৯. প্রিয়বস্তু হইতে কলহ, বিবাদ, পরিদেবন, শোক, মাৎসর্য, মান, অতিমান, পৈশুন্য ইত্যাদি সৃষ্টি হয়। কলহ ও বিবাদ, মাৎসর্যে যুক্ত হয়। বিবাদ হইতে পৈশুন্যের জন্ম হয়।

৮৭০. জগতে কোথা হইতে প্রিয়বস্তুর উৎপত্তি হয়? যাহারা লোকে বিচরণ করে; তাহাদের লোভ, আশা-অভিপ্রায় কোথা হইতে উৎপত্তি হয়; যাহার কারণে পুনর্জন্ম গ্রহণ করে?

৮৭১. জগতে লোভ, আশা, প্রিয় ও অভিপ্রায় ছন্দ হইতে উৎপন্ন হয়। যাহারা জগতে বিচরণ করে তাহাদের পুনর্জন্ম নির্ধারিত হয়।

৮৭২. জগতে ছন্দ কোথা হইতে উৎপন্ন হয়? বিনিচ্ছয় কোথা হইতে উৎপত্তি হয়? ক্রোধ, মিথ্যাকথা, সংশয়; যেই ধর্মসমূহ শ্রমণ কর্তৃক ভাষিত হইয়াছে।

৮৭৩. জগতে যাহাকে সাত (সুখকর) ও অসাত (দুঃখকর) বলা হইয়াছে, তাহার উপনিশ্রয়েই ছন্দের উৎপত্তি হয়। (সমস্ত) রূপসমূহে বিভব (ক্ষয়) ও ভব (সৃষ্টি) দর্শন করিয়া মানুষ লোকে বিনিচ্ছয় (বিবেচনা) করে।

৮৭৪. ক্রোধ, মিথ্যাকথা এবং সন্দেহসমূহ উক্ত দুই প্রকার ধর্মে উৎপন্ন হয়। সন্দেহকারী জ্ঞানের মার্গ দ্বারা শিক্ষিত হইবে। শ্রমণ কর্তৃক জ্ঞাত হইয়া এই ধর্মসমূহ প্রকাশিত হইয়াছে।

৮৭৫. সাত (মনোজ্ঞ) অসাত (অমনোজ্ঞ) কোথা হইতে উৎপন্ন হয়, কীসের অবর্তমানে তাহা উৎপন্ন হয় না? বিভব, ভব পরমার্থ; এইসবের যেই নিদান তাহা বলুন।

৮৭৬. মনোজ্ঞ ও অমনোজ্ঞ (স্পর্শ) হইতে স্পর্শ উৎপন্ন হয়, স্পর্শের অবর্তমানে, অবিদ্যমানে তাহা সৃষ্ট হয় না। বিভব, ভব, পরমার্থ, এইসবের নিদান এইটা (স্পর্শ) হইতে আমি বলি।

৮৭৭. জগতে স্পর্শ কোথা হইতে উৎপন্ন হয়? পরিগ্রহ কোথা হইতে সৃষ্টি হয়? কীসের অবিদ্যমানে মমত্ব থাকে না? কী ধ্বংস হইলে স্পর্শসমূহ স্পৃষ্ট হয় না?

৮৭৮. নামরূপের কারণে স্পর্শের উৎপত্তি, ইচ্ছানিদান হইতে পরিগ্রহের সৃষ্টি হয়। ইচ্ছার অবিদ্যমানে মমত্ব থাকে না, রূপ ধ্বংস হইলে স্পর্শসমূহও স্পৃষ্ট হয় না।

৮৭৯. কীরূপ অবস্থা প্রাপ্তের রূপ ধ্বংস হয়? সুখ ও দুঃখ কীরূপে ধ্বংস হয়? যেইরূপে ইহার ধ্বংস হয়, তাহা আমাকে প্রকাশ করুন; আমরা সেইটাই জানিয়া নিব। আমার এইটাই মনস্কাম।

৮৮০. সংজ্ঞায় সংজ্ঞী হয় না, বিসংজ্ঞীও হয় না; অসংজ্ঞীও হয় না, সংজ্ঞা পরিত্যাগকারীও হয় না; এইভাবে অবস্থানকারীর রূপ ধ্বংস হয়। প্রপঞ্চসমূহ সংজ্ঞার কারণে উৎপন্ন হয়।

৮৮১. আপনাকে যাহা জিজ্ঞাসা করিয়াছিলাম তাহা বর্ণনা করা হইয়াছে। এখন অন্য একটি প্রশ্ন করিতেছি তাহা বলুন, এই জগতে পণ্ডিতগণ মানুষের শুদ্ধিকেই কী এইরূপে অগ্র বা শ্রেষ্ঠ বলেন, কিংবা অন্যকিছু বলেন?

৮৮২. এই জগতে পণ্ডিতগণ মানুষের শুদ্ধিকে এইরূপে অগ্র বা শ্রেষ্ঠ বলেন। তাঁহাদের মধ্যে কোনো কোনো জন কোনো কোনো সময়ে অনুপাদিশেষকে কুশলবাদী বলে থাকেন।

৮৮৩. মুনি এই উপনিশ্রয় বিষয়সমূহ জ্ঞাত হইয়া সেই অন্বেষণকারী (উক্ত) ধর্মসমূহ জ্ঞাত হইয়া বিমুক্ত ব্যক্তি বিবাদে যুক্ত হন না। তাই পণ্ডিত ব্যক্তি ভব হইতে ভবে পুনর্জন্ম গ্রহণ করেন না।

কলহ বিবাদ সূত্র সমাপ্ত।


 

১২. ক্ষুদ্র ব্যূহ সূত্র
৮৮৪. নিজ নিজ দৃষ্টির অনুগামী হইয়া কলহে নিযুক্ত হইয়া নানাবিধ অকুশল বাক্য ভাষণ করিয়া বলিয়া থাকে : “যে এইরূপে জানে, সেই কেবল ধর্মকে জানে”; এমন মতবাদী ব্যক্তি বিরুদ্ধবাদীকে জ্ঞানহীন বলে কেবল আক্রোশ করিয়া থাকে।

৮৮৫. তাহারা এইভাবে বিতর্ক করিয়া বিবাদে লিপ্ত হয়, অপরজনকে মূর্খ, অনভিজ্ঞ বলিয়া থাকে। ইহাদের কোন কথাটি সত্য? ইহারা সকলেই কুসলবাদী (দক্ষ প্রমাণকারী)।

৮৮৬. পরের ধর্ম জ্ঞাত না হইলে (অপরজন) মূর্খ, নীচ ও হীনজ্ঞানসম্পন্ন হয়। ইহারা সকলেই সুনিহীন-প্রজ্ঞাসম্পন্ন, ইহারা সবাই দৃষ্টিতে অবস্থানকারী।

৮৮৭. বিশুদ্ধপ্রাজ্ঞ, পণ্ডিত ও অভিজ্ঞ ব্যক্তিরা সন্দৃষ্টির দ্বারা বিশুদ্ধ হন না। তাঁহারা কোনোজন হীনপ্রাজ্ঞ নন, সেইভাবে তাঁদের দৃষ্টি সম্পাদিত হয়।

৮৮৮. “ইহাই সত্য” আমি এরূপ বলি না। যেইরূপে কলহকারী মূর্খগণ একে অন্যকে বলে। তাহারা আপন আপন দৃষ্টিকে “সত্য” বলিয়া আখ্যা দেয়। সেই কারণে অন্যকে “মূর্খ” বলিয়া অবজ্ঞা করে।

৮৮৯. কোনো কোনো জন যাহা “প্রকৃত, সত্য” বলে, অন্যেরা তাহা “অপ্রকৃত, মিথ্যা” বলিয়া আখ্যা দেয়। এইভাবে কলহ করিয়া তাহারা বিবাদে লিপ্ত হয়, কেন শ্রমণেরা একরকম কথা বলে না?

৮৯০. সত্য এক, দ্বিতীয় (আর) নাই; যেই কারণে জ্ঞানী জ্ঞানীর সাথে বিবাদে লিপ্ত হন না। (তাহারাই বিবাদে লিপ্ত হয়) যাহারা বিবিধ বিষয়কে স্বয়ং “সত্য” বলিয়া প্রশংসা করে; তদ্ধেতু শ্রমণগণ একরকম কথা বলে না।

৮৯১. নিজেদের বিশেষজ্ঞ ঘোষণা করে বিতণ্ডাকারীগণ কীজন্য নানাসত্য প্রচার করে? অনেক প্রকার ভিন্ন সত্য কি শুনা গিয়াছে, নাকি তাহারা তর্কের অনুসরণ করে?

৮৯২. জগতে সংজ্ঞা ছাড়া নানা প্রকার ও বহু প্রকার সত্য, নিত্য বিদ্যমান নাই। দৃষ্ট বা মতবাদকে তর্ক দ্বারা পরিকল্পনা করিয়া সত্য ও মিথ্যা এই দুই ধর্ম প্রচার করে।

৮৯৩. দৃষ্ট বিষয়ে, শ্রুত বিষয়ে, শীলব্রতে ও অনুমিত বিষয়সমূহে নিশ্রয় করিয়া ঘৃণাপ্রদর্শনকারী (অসম্মানকারী) আনন্দের সহিত বিনিচ্ছয়সমূহে (বাষট্টি প্রকার দৃষ্টিগত বিষয়ে) প্রতিষ্ঠিত হইয়া অপরকে “মূর্খ, অনভিজ্ঞ” বলে থাকে।

৮৯৪. যেহেতু সে পরকে “মূর্খ” বলিয়া অভিহিত করে, সেই-হেতু সে নিজেকেই “দক্ষ বা অভিজ্ঞ” বলিয়া থাকে। (যখন) স্বয়ং নিজেকে কুশলবাদী (কৌশলী) বলিয়া প্রকাশ করে, তখন অন্যকে অবমাননা করিয়া থাকে।

৮৯৫. সে অতিসারদৃষ্টিতে (বা মিথ্যাদৃষ্টিতে) পরিপূর্ণ, মানে উন্মত্ত ও অহংকারে পরিপূর্ণ। সে নিজে নিজেই মনোবৃত্তিতে অভিষিক্ত হয়, (আর) সেই দৃষ্টিই তাহার সম্পাদিত বা পূর্ণ হয়।

৮৯৬. সে পরের দ্বারা হীন বলিয়া উক্ত হলে নিন্দকারীকে বলিয়া থাকে তুমিও হীন প্রজ্ঞাসম্পন্ন। অথচ নিজে যদি উচ্চতম জ্ঞানসম্পন্ন ধীর হতো, তাহা হইলে শ্রমণদের মধ্যে কেউই মূর্খ থাকিত না।

৮৯৭. যাহারা এই ধর্ম হইতে অন্য ধর্মকে অভিবাদন করে, তাহারা ভ্রম হইতে শুদ্ধি লাভ করিতে পারে না। এইভাবে তির্থীয়গণও মিথ্যাদৃষ্টিসম্পন্ন কথা বলে কেন না তাহারা স্বীয় দৃষ্টির প্রতি অনুরক্ত।

৮৯৮. যাহারা এই ধর্মে শুদ্ধি আছে বলিয়া প্রকাশ করে, অন্য ধর্মসমূহে বিশুদ্ধি নাই বলিয়া প্রকাশ করে; এইভাবে তির্থীয়গণ মিথ্যাদৃষ্টিতে নিবিষ্ট হইয়া তথায় তাহারা নিজের মতকে দৃঢ় বলিয়া প্রকাশ করে।

৮৯৯. স্বীয় (মতবাদকে) দৃঢ়ভাবে প্রকাশ করিয়া কেন এই বিষয়ে অপরকে মূর্খ বলিয়া অভিহিত করে? পরকে মূর্খ, অশুদ্ধিধর্মী বলিয়া সে নিজেই বিবাদ আনয়ন করিয়া থাকে।

৯০০. বিনিচ্ছয়ে প্রতিষ্ঠিত হইয়া নিজে প্রমাণ করিয়া জগতে অনাগত বিষয়ে বিবাদ করিয়া থাকে। সকল বিনিচ্ছয় ত্যাগ করিয়া মানুষ জগতে কলহ করেন না।

ক্ষুদ্র ব্যূহ সূত্র সমাপ্ত।


 

১৩. মহাব্যূহ সূত্র
৯০১. যাহারা এইসব দৃষ্টিতে পরিচালিত হইয়া ‘ইহাই সত্য’ বলিয়া বিবাদ করে। তাহারা সকলেই নিন্দিত হয় এবং প্রশংসাও লাভ করে।

৯০২. ইহা সামান্য, নিবৃত্তির জন্য অনুপযোগী। এই বিবাদের দুইটি ফল আমি বলি। ইহা দেখিয়া বিবাদ করো না। সবাই অবিবাদ-ভূমিকে ক্ষেমরূপে দর্শন কর।

৯০৩. পৃথগ্‌জনেরা যেইসব সিদ্ধান্তে (বাষট্টি প্রকার মিথ্যাদৃষ্টি) সম্মত হয়। জ্ঞানীরা কিন্তু তাহা গ্রহণ করেন না। যিনি উপাদানহীন, তিনি উপাদানে গমন করিবে কি? তিনি দৃষ্টতে, শ্রুতিতে ও ইচ্ছায় চালিত হন না।

৯০৪. ‘শীলই উত্তম’ এমন মতবাদী শ্রমণ-ব্রাহ্মণ রহিয়াছেন, তাহারা সংযমের দ্বারা শুদ্ধি লাভ হয় বলিয়া থাকেন, তাই ব্রত বা কর্তব্য গ্রহণ করিয়া তাহারা সেবাপরায়ণ হন। আমরা ইহা হইতেই শুদ্ধি শিক্ষা করিব। যাহারা ভবে আসক্ত তাহারা নিজেকে দক্ষ বলিয়া ঘোষণা করে।

৯০৫. শীলব্রত হইতে চ্যুত হইলে সে কর্ম পরিত্যাগের কারণে কম্পিত হয়। তখন সে গৃহ হইতে বহির্গত প্রবাসের ন্যায় শাস্তা হইতে হীনজনের কাছে পরিশুদ্ধির কামনা ও প্রার্থনা করে।

৯০৬. সব শীলব্রত পরিহার করিয়া এবং সাবদ্য (দোষবহ), অনবদ্য (নির্দোষ) উভয় কর্মও ত্যাগপূর্বক শুদ্ধি ও অশুদ্ধির প্রার্থনায় বিরত হইয়া সন্তি বা বাষট্টি প্রকার দৃষ্টিগত বিষয় গ্রহণ না করিয়া বিচরণ করেন।

৯০৭. সেই কৃচ্ছ্রতাকে (জিগুচ্ছিতং) উপনিশ্রয় করিয়া অথবা দৃষ্ট, শ্রুত বা অনুমিত বিষয়কে উপনিশ্রয় করিয়া উদ্ধংসরাবাদী ও অবীততৃষ্ণগণ (তৃষ্ণাযুক্ত ব্যক্তিরা) শুদ্ধির জন্য ক্রন্দন বা বিলাপ করিয়া ভবাভবে জন্ম নিয়া থাকে।

৯০৮. জপিত বিষয়সমূহ প্রার্থনাকারীর প্রকম্পনসমূহে উৎকণ্ঠা উৎপন্ন হয়। কিন্তু ইহলোকে যাঁহার জন্ম-মৃত্যু নাই তিনি কীরূপে উৎকণ্ঠিত হইবেন? কিংবা কীরূপে জপ করিবেন?

৯০৯. যেই ধর্মকে কোনো কোনো জন ‘পরম’ বলে, সেই ধর্মকে অন্যরা ‘হীন’ বলিয়া থাকে। ইহাদের মধ্যে কার কথাটি সত্য? কারণ ইহারা সকলেই কুশলবাদী (নিজেকে দক্ষ প্রমাণকারী)।

৯১০. কোনো কোনো (শ্রমণ-ব্রাহ্মণ) নিজের ধর্ম সর্বাঙ্গ পরিপূর্ণ, অন্যজনের ধর্ম হীন বলে। (শ্রমণ-ব্রাহ্মণগণ) এইভাবে ভিন্নমতি হইয়া বিতর্ক করিয়া বিবাদে লিপ্ত হয়, তাহারা নিজ নিজ মতকে সত্য বলিয়া থাকে।

৯১১. পরের অবজ্ঞায় যদি হীন হয়, তাহা হইলে ধর্মসমূহে কোনো শ্রেষ্ঠ বা পার্থক্য থাকিবে না। বিভিন্ন জনে অন্যের ধর্মকে দৃঢ়ভাবে নীচ বা হীন বলিয়া থাকে।

৯১২. সদ্ধর্মপূজা সত্য বা সঠিক, যেমন নিজের বিষয়াদি (মতবাদাদি) প্রশংসা করা হয়। সকল মতবাদ সত্য হওয়া উচিত, তাহাদের শুদ্ধি স্বতন্ত্র বা পৃথক।

৯১৩. ব্রাহ্মণের পরনির্ভরশীলতা নাই, (তার নিকট) ধর্মসমূহ বিবেচনা করিয়া গ্রহণ করার মতো কিছুই নাই। তাই তিনি বিবাদের অতীত। তিনি অন্যান্য ধর্মকে শ্রেষ্ঠ মনে করেন না।

৯১৪. আমি ইহা যথার্থভাবে জানি এবং দেখি, কেউ কেউ দৃষ্টি দ্বারা শুদ্ধি লাভ সম্ভব বলে বিশ্বাস করে। তদ্বারা আপনি কী দেখিয়াছেন? প্রকৃত শুদ্ধিমার্গকে বাদ দিয়া অন্যভাবে শুদ্ধি বলিয়া থাকে।

৯১৫. যেই মানুষের দর্শন করিবার শক্তি আছে, সে নামরূপ দর্শন করে। (নামরূপ) দর্শন করিয়া সেই সম্বন্ধে জ্ঞাত হয়। কামকে বহুরূপে দর্শন করিতে নামরূপকে অল্প বলে মনে করে, তদ্বারা পণ্ডিতগণ শুদ্ধিলাভ হয় না বলেন।

৯১৬. ভ্রান্ত বিশ্বাসে মতবাদী কোনো বিষয় সহজে বুঝে না, স্বীয় দৃষ্টি বা মতবাদকে প্রাধান্য দিয়া পরিকল্পনা করে যাকে নিশ্রয় করিয়া অবস্থান করে, তাহাকেই শুভ বলে। সে তথায় শুদ্ধি দর্শন করে।

৯১৭. ব্রাহ্মণ কল্পসঙ্খা বা কল্পজ্ঞানের সমীপবর্তী হন না এবং দৃষ্টিসারী (মিথ্যাদৃষ্টি বিশ্বাসী) ও জ্ঞানবন্ধুও হন না। তিনি নিকৃষ্ট (পুথুজ্জা) সম্মুতিসমূহ (বাষট্টি প্রকার দৃষ্টিগত বিষয়) জ্ঞাত হইয়া উদাসীন হন, যদিওবা তাহা অন্যজনে গ্রহণ বা শিক্ষা করে।

৯১৮. মুনি ইহলোকে গ্রন্থিসমূহ (বন্ধন) পরিত্যাগ করিয়া উৎপন্ন বিবাদসমূহে পক্ষভুক্ত হন না। তিনি অশান্তদের মধ্যে শান্ত, উপেক্ষক ও অনুগ্রহকারী হন, যদিও বা তাহা (গ্রন্থিসমূহ) অন্যজনে গ্রহণ বা শিক্ষা করে।

৯১৯. পূর্বের আসবসমূহ পরিত্যাগ করিয়া নুতন আসবসমূহ গ্রহণ না করিয়া ভ্রান্ত বিশ্বাসে মতবাদী না হইয়া ইচ্ছা চালিত হন না। মিথ্যাদৃষ্টি হইতে বিপ্রমুক্ত সেই ধীর ব্যক্তি নিজেকে অবজ্ঞা না করিয়া জগতে লিপ্ত হন না।

৯২০. তিনি দৃষ্ট, শ্রুত বা অনুমিত সব ধর্মসমূহে শত্রুবিজয়ী। সেই মুনি ভারমুক্ত, বিপ্রমুক্ত; তিনি কল্প বা কল্পনা করেন না, বিরত হন না, প্রার্থনা বা ইচ্ছাও করেন না।

মহাব্যূহ সূত্র সমাপ্ত।


 

১৪. তুবটক সূত্র
৯২১. হে আদিত্যবন্ধু, আপনার মতো মহষিকে বিবেক ও শান্তিপদ সম্বন্ধে জিজ্ঞাসা করিতেছি। কীভাবে ভিক্ষু দর্শন দ্বারা লোকে অনাসক্ত হইয়া নির্বাপিত হন।

৯২২. ভগবান বলিলেন, প্রপঞ্চসংজ্ঞার মূল অস্মি বা আমিকে প্রজ্ঞা দ্বারা সম্পূর্ণরূপে পরিত্যাগ করিবে। যাহা কিছু আধ্যাত্ম তৃষ্ণা বিদ্যমান রহিয়াছে, সেইসব তৃষ্ণা সদা স্মৃতিমান হইয়া ধ্বংস করিতে শিক্ষা করিবে।

৯২৩. ভিতর অথবা বাইরের সকল প্রকার ধর্ম জ্ঞাত হইবে। তদ্ধেতু গর্বিত হইবে না বা গর্ব করিবে না, কারণ পণ্ডিতগণ তাহাকে শান্ত বলেন না।

৯২৪. তদ্ধেতু নিজেকে শ্রেষ্ঠ, হীন অথবা সমান মনে করো না। বহু প্রকারে স্পর্শিত হইয়া নিজে কম্পিত হইয়া স্থিত হইবে না।

৯২৫. ভিক্ষু অধ্যাত্ম বিষয় উপশম করিয়া অন্য কোথাও বা কোনোটি দ্বারা শান্তি অন্বেষণ করেন না। অধ্যাত্ম বিষয় উপশমকারী ভিক্ষুর আত্মা নাই নিরাত্মা কোথায়?

৯২৬. সমুদ্রের মধ্যস্থলে যেমন ঢেউ উৎপন্ন হয় না, স্থির থাকে; ঠিক এরূপেই স্থির, তৃষ্ণাবিমুক্ত ভিক্ষু কোথাও কোনো কিছু উদ্‌গত (উস্সদং) করেন না।

৯২৭. উন্মীলিত চক্ষুষ্মান সব প্রত্যক্ষ ভয়নাশী ধর্মের কীর্ত্তন করিলেন। হে ভদন্ত, এখন প্রাতিমোক্ষ বা সমাধিমার্গ সম্পর্কে বলুন।

৯২৮. চক্ষু দ্বারা লোভ করিবে না, হীনালাপ হইতে শ্রোত্র নিবারণ করিবে। রসসমূহের প্রতি আসক্ত হইও না এবং সংসারের কোনো বিষয়ের প্রতি মমত্ব করিবে না।

৯২৯. ভিক্ষু স্পর্শে স্পৃষ্ট হইলে কিছুতেই পরিদেবন করেন না। তিনি ভব ইচ্ছা করেন না, ভৈরবসমূহে সম্প্রকম্পিত হন না।

৯৩০. তিনি অন্ন, পানীয়, খাদ্য, বস্ত্র লাভ করিয়া তাহা জমা করেন না। এই সমস্ত জিনিস লাভ না করিলেও তিনি চিন্তাযুক্ত হন না।

৯৩১. ধ্যানী অপ্রয়োজনীয় ভ্রমণপরায়ণ (লোলুপ) হইবে না, কুকর্ম হইতে বিরত হইয়া প্রমাদহীন হইবে। ভিক্ষু, অধিকন্তু অল্প শব্দযুক্ত স্থানে উপবেশন, শয়ন ও অবস্থান করিবে।

৯৩২. কর্মঠ বা উদ্যমী ভিক্ষু নিদ্রাকে বর্ধিত করেন না, জাগরণকে ভজনা (বা অবলম্বন) করেন। (তিনি) তন্দ্রা, মায়া, হাস্য, ক্রীড়া, মৈথুন ও বিভূষণ পরিত্যাগ করেন।

৯৩৩. অতঃপর যাদুবিদ্যা, স্বপ্ন, লক্ষণ ও নক্ষত্র বিদ্যায় নিয়োজিত হবে না। ত্রিরত্নের প্রতি অশ্রদ্ধান্বিত ভিক্ষু পশুপক্ষীর শব্দ, গর্ভকরণ ও চিকিৎসা ইত্যাদি বিষয় অনুশীলন করবে না।

৯৩৪. ভিক্ষু নিন্দায় কম্পিত হন না, প্রশংসায়ও আনন্দিত হন না। তিনি লোভসহ মাৎসর্য, ক্রোধ ও পৈশুন্য বিদূরিত করেন।

৯৩৫. ভিক্ষু ক্রয়-বিক্রয়ে স্থিত বা লিপ্ত হন না, কাউকে অপবাদ করেন না। তিনি গ্রামে অনুরক্ত হন না, লাভের আকাঙ্ক্ষায় জনসাধারণের সাথে কথাবার্তা বলেন না।

৯৩৬. ভিক্ষু অহংকারী হইবে না, লাভেচ্ছায় অনুরক্ত বাক্য ভাষণ করিবে না, প্রগলভতা শিক্ষা করিবে না এবং কলহমূলক কথা বলিবে না।

৯৩৭. মিথ্যা কথায় নিয়োজিত হইবে না, সম্প্রজ্ঞানে শঠাদি আচরণ করিবে না। জীবিকা, প্রজ্ঞা ও শীলব্রত (প্রভৃতি) বিষয়ে অন্যকে অবজ্ঞা করিবে না।

৯৩৮. শ্রমণ এবং পৃথগ্‌জনের বহু প্রকার দূষিত বা নিন্দিত বাক্য শ্রবণ করিলেও কর্কশ কথা বলিবে না, কারণ শান্ত বা পণ্ডিতগণ তাহাতে শত্রুতা বা প্রতিকূল আচরণ করেন না।

৯৩৯. ভিক্ষু এই (দেশিত) ধর্ম জ্ঞাত হইয়া ও পরীক্ষা করিয়া সর্বদা স্মৃতিমান হইয়া শিক্ষা করেন। নিবৃত্তি আছে জ্ঞাত হইয়া গৌতমের শাসনে প্রমত্ত হন না।

৯৪০. তিনি অভিভূ (বিজয়ী), অনভিভূত এবং প্রত্যক্ষভাবে ধর্ম দর্শন করিয়াছেন। তদ্ধেতু তিনি ভগবানের শাসনে অপ্রমত্ত হইয়া সর্বদা শ্রদ্ধাসহকারে শিক্ষা করেন।

তুবটক সূত্র সমাপ্ত।


 

১৫. আত্মদণ্ড সূত্র
৯৪১. আত্মদণ্ড হইতে ভয় জাত হয়; হে মেধাবী, জনসাধারণকে দর্শন কর। আমার দ্বারা যাহা সংবিদিত, সেই সংবেগ আমি প্রকাশ করিব।

৯৪২. অল্পজলে পতিত মাছের ন্যায় কম্পমান সত্ত্ব ও পরস্পর বিরুদ্ধাচরণে রত সত্ত্বকে দেখিয়া আমি ভয়াবিষ্ট হইয়াছি।

৯৪৩. সমস্ত জগৎ অসার, সকল দিক কম্পিত; নিজের জন্য (নিরাপদ) ভবন ইচ্ছা করিয়া আমি (একটিও) অনধিকৃত দেখিতে পাইলাম না।

৯৪৪. এই সমস্ত অবসান, প্রতিবিরুদ্ধ দেখিয়া আমার নিরানন্দভাব উৎপন্ন হইল। অতঃপর সংসারে শল্যরূপ যাহা দেখিলাম তাহা দুর্দর্শ, হৃদয়াশ্রিত।

৯৪৫. শল্য দ্বারা বিদ্ধ ব্যক্তি সকল দিকে ইতস্তত ধাবিত হয়। সেই শল্য বের করা হইলে এদিক ওদিক ধাবিত হইবে না, পতিত হইবে না।

৯৪৬. জগতে যেই পঞ্চকামগুণ, তথায় বা তাহার জন্য শিক্ষা গ্রহণ করা হয়, সেইসবে আসক্ত হইও না। কাম বা ভোগ বাসনা সম্পূর্ণরূপে ভেদ করিয়া নিজে নিজেই নির্বাণ শিক্ষা করিবে।

৯৪৭. মুনি সত্যবাদী, অপ্রগল্‌ভ (বিনীত), অমায়াবী (অকুহক), রিক্তপৈশুন্য (পিশুন বাক্য অভাষী) এবং অক্রোধী হইবেন; তিনি লোভরূপ পাপ ও মাৎসর্য বিতারণ করিবেন।

৯৪৮. নির্বাণকামী ব্যক্তি নিদ্রা, ক্লান্তি (অবসাদ), অলসতা জয় করিবেন; তিনি প্রমাদের সহিত বাস করিবেন না এবং অতিমানেও স্থিত হইবেন না (বা অবস্থান করিবেন না)।

৯৪৯. মিথ্যা কথায় চালিত হইবে না, রূপ বা দেহের প্রতি মমত্ব বা স্নেহ করিবে না। অহংকার সম্বন্ধে জ্ঞাত হইবে এবং তাহা (সাহসা বা প্রচণ্ডতা) হইতে বিরত হইয়া নির্ভয়ে বিচরণ করিবে।

৯৫০. পুরাণকে অভিনন্দন (বা স্পৃহা) করেন না, নূতনকে ইচ্ছা করেন না। হারানোতে অনুশোচনা করেন না, আকাশকে (তৃষ্ণাকে) আশ্রয় করেন না।

৯৫১. আমি আসক্তিকে (গেধং) মহোঘো বলি, আজবকে (পরিশোষণকে) গুজব (জপ্পনং) বলি। আলম্বন, পরিকল্পনা ও কামরূপ পঙ্ক দুরতিক্রম্য।

৯৫২. সত্যে অচ্যুত মুনিই স্থলে স্থিত ব্রাহ্মণ। যাঁহার সব কিছুই পরিত্যক্ত হইয়াছে তাহাকে বলা হয় শান্ত।

৯৫৩. তিনিই বিদ্বান, তিনিই বেদজ্ঞ, যিনি ধর্মজ্ঞাত হইয়া অনিশ্রিত হন। তিনিই লোকে সম্যকরূপে বিচরণ করেন যিনি কোনো কিছুতে আসক্ত হন না।

৯৫৪. এই জগতে যিনি দুরতিক্রম্য কাম ও সঙ্গ অতিক্রম করিয়াছেন, তিনি শোক উৎপন্ন করেন না, উৎকণ্ঠিত হন না। তিনি ছিন্নস্রোত ও বাধাহীন।

৯৫৫. যাহা অতীত তাহা ত্যাগ কর, তোমার ভবিষ্যতে যেন কিছুই না থাকে। যদি বর্তমানকে গ্রহণ না কর তাহা হইলে তুমি উপশান্ত হইয়া অবস্থান করিতে পারিবে।

৯৫৬. সকল নামরূপে যাঁহার মমত্ব নাই, যিনি বিপরিণত বিষয়ে অনুশোচনা করেন না, জগতে তিনিই জীর্ণ (হ্রাস) হন না।

৯৫৭. ‘ইহা আমার’ এই দাবি যাঁহার নাই, পরের জন্যও যাঁহার কিঞ্চিৎমাত্র দাবি নাই, তিনি মমত্বকে অনুভব করেন না এবং বিপরিণত বিষয়েও অনুশোচনা করেন না।

৯৫৮. অনিষ্ঠুর (সদয়), নির্লোভী, তৃষ্ণাবিমুক্ত (ভিক্ষু) সর্বত্র শান্ত। সেই সম্বন্ধে প্রশ্ন করা হইলে আমি সেই আনিশংস (পুণ্যফল) অবিচলিত ব্যক্তিকে বলি।

৯৫৯. বিশেষভাবে জ্ঞাত হইয়া তৃষ্ণাহীন (ভিক্ষুর) কোনো অভিসংস্কার (নিসঙ্খতি) থাকে না। তিনি অভিসংস্কারসমূহ হইতে (ৰিযারব্ভা) বিরত হইয়া সর্বত্র মোক্ষ বা মুক্তি দর্শন করেন।

৯৬০. মুনি নিজেকে সমান, নীচ কিংবা উচ্চ বলেন না। তিনি শান্ত, বীতমাৎসর্য; তিনি গ্রহণও করেন না, বর্জনও করেন না।

আত্মদণ্ড সূত্র সমাপ্ত।


 

১৬. সারিপুত্র সূত্র
৯৬১. আয়ুষ্মান সারিপুত্র বলিলেন, “তুষিত স্বর্গ হইতে আগত এইরূপ প্রিয়ভাষী শিক্ষক ও গণাচার্য আমি এর পূর্বে কখনো দেখি নাই, তাহার সম্বন্ধে কেউ শুনেও নাই।

৯৬২. চক্ষুষ্মান সদেবলোক যেইভাবে দর্শন করেন; সেইভাবে সমস্ত তম অপসারণ করিয়া একাকী অভিরমিত হোন।

৯৬৩. সেই বুদ্ধ অনাসক্ত, তাদী (মহাগুণসম্পন্ন), ন্যায়বান (অকুহং) ও গণী বা শিক্ষক হিসেবে আগত হইয়াছেন। (পক্ষান্তরে) আমি বহুজন ও ভৃত্যগণের জন্য প্রশ্ন নিয়া আগমন করিয়াছি।

৯৬৪. ভিক্ষুর অত্যন্ত ঘৃণা করা; রিক্তাসন, বৃক্ষমূল, শ্মশান অথবা পর্বতের গুহায় ভজনা করা।

৯৬৫. বিবিধ শয়নাসনে ভয়ানক শব্দ নির্ঘোষিত হয়, যেইসব ভয়-ভৈরবে ভিক্ষু নির্জন শয়নাসনে কম্পিত হন না।

৯৬৬. জগতে দুঃখকর বিষয় কয়টি? অগত দিক বা নির্বাণে গমনকারী ভিক্ষু নির্জন শয়নাসনে যেইসব উপদ্রব অতিক্রম করেন।

৯৬৭. উদ্যমশীল ভিক্ষুর কীরূপ বাক্য বলা উচিত, কীরূপ জায়গায় যাওয়া উচিত। কোন কোন শীলব্রত আচরণ করা উচিত?

৯৬৮. একাগ্রমন, নিপুণ ও স্মৃতিমান হইয়া কোন শিক্ষা গ্রহণপূর্বক তিনি সুবর্ণকারের স্বর্ণময়লা দূরীভূত করিবার ন্যায় নিজের মলিনতা বিদূরিত করেন?

৯৬৯. (ভগবান সারিপুত্রকে বলিলেন, হে সারিপুত্র,) অত্যন্ত নিন্দাকারীর স্বাচ্ছন্দ্যে অবস্থান, রিক্তাসন-শয্যাসন সেবা (বা সেবন) এবং আমার প্রজানিত সম্বোধিকামীর ধর্ম যথানিয়মে তোমাকে বলিব।

৯৭০. ধীর, স্মৃতিমান, পরিপূর্ণকারী ভিক্ষু ডংশ, কীটপতঙ্গ, সরীসৃপ, মানবস্পর্শ ও চতুষ্পদ এই পাঁচ প্রকার ভয় করিবে না বা ভয়ে ভীত হইবেন না।

৯৭১. পরধর্ম অনুসরণকারীদের অতি ভয়ঙ্কর দেখিয়াও তিনি ভীত হন না। অতঃপর কুশল অন্বেষণকারী সেই দুঃখকর বিষয়সমূহ অতিক্রম করেন।

৯৭২. তিনি অসুস্থ, ক্ষুধা ও শীতোষ্ণে সহিষ্ণু হন। তদ্বারা অনেক প্রকারে আক্রান্ত হইলেও গৃহত্যাগী ভিক্ষু বীর্যপরাক্রম দৃঢ় করে।

৯৭৩. তিনি চুরি করিবেন না, মিথ্যাকথা বলিবেন না। ভীত, সাহসী সব প্রাণীকে তিনি মৈত্রী দ্বারা স্পর্শ করেন। তিনি মনের আবিলতাকে ‘মারের পক্ষ’ বলে জানিয়া তাহা ত্যাগ করেন।

৯৭৪. তিনি ক্রোধ ও অতিমানের অধীন হন না এবং সেইসবের মূল উৎপাটন করিয়া অবস্থান করেন। প্রিয় ও অপ্রিয় বিষয়কে তিনি অবশ্যই অতিক্রম করেন।

৯৭৫. প্রজ্ঞাকে সম্মুখে রাখিয়া, অবস্থান করিয়া প্রীতি প্রমোদ্য উৎপন্ন হয় এবং দুঃখসমূহ ধ্বংস হয়। নির্জন শয়নাসনে অনিচ্ছা বা অরতিকে সহ্য করিবেন, আর চারি প্রকার পরিদেবন বা দৌর্মনস্য ধর্মেও সহনশীল হইবেন।

৯৭৬. কী খাইব? কোথায় খাইব? অহো, আজ দুঃখে বা কষ্টে কোথায় শয়ন করিব? এইভাবে এই (ভোজন-শয্যাসন) বিতর্কে পরিদেবন (অনুতাপ) করিয়া থাকে। গৃহত্যাগী শৈৰ্য (ভিক্ষু) এইসব হীনবিতর্ক দমন করিবেন।

৯৭৭. সৎভাবে অন্ন ও বস্ত্র লাভ করিয়া তিনি সন্তুষ্টি অর্থ, মাত্রা বা পরিমাণ জানিবেন। ওই বিষয়ে সতর্ক হইয়া তিনি সংযমতা অবলম্বন করিয়া গ্রামে বিচরণ করিবেন। রাগান্বিত হইলেও কটু কথার প্রয়োগ করিবেন না।

৯৭৮. চক্ষুসংযত, ধ্যানানুযুক্ত ও বিনিদ্র ভিক্ষু আলস্যপরায়ণ হন না। তিনি উপেক্ষা ও সমাহিত চিত্তে বিতর্ক এবং অকার্য বা পাপকর্ম পরিত্যাগ করেন।

৯৭৯. তিনি উপদেশমূলক কথায় উৎসাহিত হন, সব্রহ্মচারীগণের খিল (মানসিক বাধা) দূর করেন। তিনি কুশল ও কালোচিত কথা বলেন, জনসাধারণের কথায় মনযোগ দেন না।

৯৮০. অতঃপর স্মৃতিমান (ভিক্ষু) যেইসবের দমন করিতে শিক্ষা করেন, জগতে সেই পাঁছ প্রকার ময়লা; যথা : রূপ, শব্দ, গন্ধ, রস এবং স্পর্শের প্রতি আসক্তি দমন করেন।

৯৮১. স্মৃতিমান ও সুবিমুক্তচিত্ত ভিক্ষু এইসব ধর্মে ছন্দ বা ইচ্ছা ধ্বংস করেন। তিনি কালে (সঠিক সময়ে) ধর্মকে সম্যকরূপে বিচার করেন এবং একাগ্রচিত্ত হইয়া অন্ধকার বিদূরিত করেন। (ইনি ভগবান)।

সারিপুত্ত সূত্র সমাপ্ত।

অষ্টক বর্গ চতুর্থ সমাপ্ত।


 

৫. পারায়ণ বর্গ
১. পরিচায়ক গাথা (বত্থুগাথা)
৯৮২. আকিঞ্চন আকাঙ্ক্ষী বেদজ্ঞ ব্রাহ্মণ কোশলের রম্যপুরী হইতে দক্ষিণ পথে গমন করিলেন।

৯৮৩. তিনি অলকের পার্শ্ববর্তী অস্সকের রাজ্যে গোধাবরীকুলে ভিক্ষাবৃত্তি ও ফলমূল আহরণের দ্বারা জীবন ধারণ করিতেন।

৯৮৪. সেই অস্সক রাজ্যের অনতিদূরে অবস্থিত বিশাল গ্রাম হইতে প্রাপ্ত আয়ের দ্বারা মহাযজ্ঞ অনুষ্ঠান করিতেন তিনি।

৯৮৫. মহাযজ্ঞ অনুষ্ঠান সমাপন করিয়া যখন তিনি পুনরায় আশ্রমে প্রবেশ করিলেন, সেই সময়ে অন্য একজন ব্রাহ্মণ আসিয়া উপস্থিত হইলেন।

৯৮৬. ক্ষত, দগ্ধ পা এবং অপরিষ্কার দাঁত, ধূলিবালি ম্রক্ষিত মস্তক-সেই ব্রাহ্মণ তাঁহার (বেদজ্ঞ ব্রাহ্মণ) কাছে গমন করিয়া পাঁচশত মুদ্রা যাচ্ঞা করিলেন।

৯৮৭. তাহাকে দেখিয়া বাবরী আসন গ্রহণ করিতে আহবান করলেন। সুখ ও কুশল জিজ্ঞাসা করিলেন। এরপর এরূপ বলিলেন :

৯৮৮. “আমার যাহা কিছু দান করিবার ছিল, সবই দান দেওয়া হইয়াছে। হে ব্রাহ্মণ, আমাকে ক্ষমা করুন। আমার কাছে পাঁচশত মুদ্রা নাই।”

৯৮৯. “আমি যাচক, যদি আমার ন্যায় যাচ্ঞাকারীর ইচ্ছা পূরণ না কর, তাহা হইলে সাত দিনে তোমার মস্তক সাত ভাগে বিভক্ত (বিদীর্ণ) হইবে।”

৯৯০. কুহক (এই ব্রাহ্মণ) ভীতিপ্রদ অভিশাপ প্রদান করিয়া সেরূপ ঘোষণা করিলেন। তার সেই বাক্য শুনে বাবরী দুঃখিত হইলেন।

৯৯১. মনঃকষ্ট, দুঃখশৈল্যে পীড়িত হইয়া ও অনাহারে তাঁহার দেহ শুষ্ক হইল। (অন্যদিকে) এইরূপ চিত্তসম্পন্নের মন ধ্যানে রমিত হয় না।

৯৯২. ব্রাহ্মণ বাবরীকে ভীত ও দুঃখিত অবস্থায় দেখিয়া মঙ্গলকামী এক দেবতা তাঁহার কাছে উপস্থিত হইয়া এরূপ বলিলেন :

৯৯৩. “সেই ধনপ্রার্থী কুহক ব্রাহ্মণ মস্তক সম্বন্ধে জানে না। মস্তক ও মস্তক বিদীর্ণকরণ জ্ঞান (বিদ্যা) তাহার কাছে বিদ্যমান নাই।”

৯৯৪. “মহাশয়, আপনি যদি মস্তক ও মস্তক-বিদীর্ণকরণ সম্বন্ধে জানিয়া থাকেন, তাহা হইলে তাহা আমার কাছে প্রকাশ করুন। আমি জিজ্ঞাসা করিতেছি, আমরা সেই সম্বন্ধে আপনার বাক্য শুনব।”

৯৯৫. “আমিও এইটা জানি না, মস্তক ও মস্তক বিদীর্ণকরণ এইরূপ জ্ঞান আমার উৎপন্ন হয়নি। ইহা বুদ্ধগণেরই জ্ঞাত।”

৯৯৬. “হে দেবতা, তাহা হইলে এই পৃথিবী ভূমণ্ডলে মস্তক ও মস্তক বিদীর্ণকরণ বিষয়ে কে জানেন, তাহা আমাকে প্রকাশ করুন।”

৯৯৭. “পূর্বে ইক্ষাকু রাজবংশজাত সন্তান লোকনায়ক, প্রভাকর, শাক্যপুত্র কপিলবাস্তু নগর হইতে নিষ্ক্রান্ত হইয়াছেন।”

৯৯৮. “হে ব্রাহ্মণ, তিনি সম্বুদ্ধ, সকল ধর্মে পারদর্শী, সকল অভিজ্ঞা বলসম্পন্ন, সকল ধর্মে চক্ষুষ্মান; সমস্ত কর্ম ক্ষয়প্রাপ্ত এবং উপধি ক্ষয়ে বিমুক্ত।”

৯৯৯. “তিনি জগতের বুদ্ধ ভগবান, সেই চক্ষুষ্মান ধর্মকে দেশনা করেন। আপনি তাঁহার কাছে গিয়া জিজ্ঞাসা করেন। তিনি তাহা ব্যাখ্যা করিবেন।”

১০০০. ‘সম্বুদ্ধ’ এই বচন শুনে বাবরী আনন্দিত হইলেন। তাঁহার শোক হ্রাস হইল। তিনি বিপুল প্রীতি লাভ করিলেন।

১০০১. হৃষ্ট, উল্লাসিত বাবরী ভাবাবেগে এই দেবতাকে জিজ্ঞাসা করিলেন, কোন গ্রামে, নগরে বা জনপদে লোকনাথ অবস্থান করিতেছেন, যেখানে গিয়া আমরা নরোত্তম সম্বুদ্ধের দর্শন লাভ করিতে পারব কি?

১০০২. শ্রাবস্তী নগরের কোশল-মন্দিরে জিন অবস্থান করিতেছেন। তিনি প্রভূত প্রজ্ঞাশালী, শ্রেষ্ঠ, অতিশয় অভিজ্ঞ, শাক্যপুত্র, পণ্ডিত, অনাসব, নরশ্রেষ্ঠ, মস্তক বিদীর্ণ জ্ঞানসম্পন্ন।

১০০৩. অতঃপর বাবরী ব্রাহ্মণ বেদজ্ঞ শিষ্যগণকে আহ্বান করিয়া বলিলেন, “বৎসগণ, এসো, আমার কিছু বলিবার আছে; তাহা শ্রবণ কর।

১০০৪. জগতে যাঁহার আবির্ভাব দুর্লভ, যিনি পুনঃপুন জন্ম নেন না, তিনি বর্তমানে উৎপন্ন হইয়াছেন এবং সম্বুদ্ধরূপে বিশ্রুত। অবিলম্বে শ্রাবস্তী গমনপূর্বক নরোত্তমকে দর্শন কর।”

১০০৫. হে ব্রাহ্মণ, তাহা হইলে তাঁহাকে দেখিয়া তিনি যে বুদ্ধ তা কীরূপে জানিব? আমরা তাঁহাকে জানি না, যেরূপে জানিতে পারি তাহা প্রকাশ করুন।

১০০৬. শাস্ত্রের মধ্যে মহাপুরুষ-লক্ষণসমূহ বত্রিশ প্রকারে আনুপূর্বিকভাবে ব্যাখ্যাত হইয়াছে।

১০০৭. যাঁহার শরীরে এইসব মহাপুরুষ-লক্ষণ বিদ্যমান, তাঁহার দুই গতিই হয়, তৃতীয় হয় না।

১০০৮. যদি তিনি গৃহবাসী হন, তাহা হইলে অস্ত্র-শস্ত্র ব্যতীত পৃথিবী জয় করিয়া ধর্মানুসারে শাসন করিবেন।

১০০৯. যদি গৃহত্যাগপূর্বক প্রব্রজ্যা অবলম্বন করেন, তাহা হইলে আবরণমুক্ত অনুত্তর সম্বুদ্ধ অর্হৎ হইবেন।

১০১০. আমার জাতি, গোত্র, লক্ষণ, মন্ত্র এবং অপরাপর শিষ্যগণ সম্বন্ধে আর মস্তক ও মস্তক-বিদীর্ণকরণ বিষয়ে (তোমরা) মনে মনে জিজ্ঞাসা করিবে।

১০১১. যদি তিনি বুদ্ধ, আবরণমুক্ত দিব্যদৃষ্টিসম্পন্ন হন, তাহা হইলে মন দ্বারা জিজ্ঞাসিত প্রশ্নের উত্তর প্রদান করবেন।

১০১২. বাবরীর বাক্য শুনিলেন ষোলোজন ব্রাহ্মণ শিষ্য, যেমন : অজিত, তিস্সমেত্তেয়, পুন্নক, তৎপরে মেত্তগূ।

১০১৩. ধোতক, উপসীব, নন্দ, হেমক, তোদেয়্য, কপ্প এবং পণ্ডিত জতুকন্নী।

১০১৪. ভদ্রাবুধ উদয়, পোসাল ব্রাহ্মণ, মেধাবী মোঘরাজা ও মহর্ষি পিঙ্গিয়।

১০১৫. তাহারা সবাই স্বতন্ত্র গণাচার্য, সর্বলোকের বিশ্রুত; ধ্যানী, ধ্যানরত, জ্ঞানী এবং অতীত সংস্কারজনিত স্মৃতি রক্ষাকারী।

১০১৬. জটাধারী ব্রাহ্মণ সবাই বাবরীকে অভিবাদন করিয়া তাহাকে প্রদক্ষিণ করিয়া উত্তরমুখী হইয়া প্রস্থান করিলেন।

১০১৭. তথায় প্রথমে অলকের প্রতিষ্ঠান, পরে মাহিস্সতি এবং উজ্জেনি, গোনদ্ধ, বেদিস ও বনসব্হয়।

১০১৮. কোশাম্বী, সাকেত, নগরশ্রেষ্ঠ শ্রাবস্তী, সেতব্য কপিলবাস্তু এবং কুশীনারা মন্দির।

১০১৯. সমৃদ্ধশালী পাবা নগর, মাগধপুর ও বৈশালী অতিক্রম করিয়া রমণীয় মনোরম পাষাণ-চৈত্যে উপনীত হইলেন।

১০২০. শীতল জলপ্রার্থী তৃষিতের ন্যায়, মহালাভার্থী বণিকের ন্যায় এবং ছায়ার্থী ঘর্মাভিতপ্তের ন্যায় (তারা) ত্বরিতে পর্বতারোহণ করিলেন।

১০২১. তখন ভগবান ভিক্ষুসংঘের সম্মুখে উপবেশন করিয়া ভিক্ষুগণকে সিংহনাদে ধর্মদেশনা করিতেছেন।

১০২২. অজিত সোনালীবর্ণ সূর্যের ন্যায়, পঞ্চদশীতে পরিপূর্ণ চন্দ্রের ন্যায় বুদ্ধকে দেখিতে পাইলেন।

১০২৩. অতঃপর তাঁর শরীরে পরিপূর্ণ (বত্রিশ মহাপুরুষ) লক্ষণ দেখিয়া আনন্দচিত্তে একান্তে দাঁড়িয়ে মনে মনে প্রশ্ন জিজ্ঞাসা করিলেন।

১০২৪. “বাবরীর জন্ম, গোত্র ও লক্ষণ প্রকাশ করুন, কোন কোন মন্ত্রে তিনি পূর্ণতাপ্রাপ্ত আর কতো মন্ত্র বলিতে পারেন? তাহা প্রকাশ করুন।”

১০২৫. “তাঁহার আয়ু একশ বিশ বছর, গোত্রের নাম বাবরী, দেহে তিন প্রকার লক্ষণ বিদ্যমান। তিনি ত্রিবেদজ্ঞ।”

১০২৬. “নির্ঘণ্ট ও কেটুভসহ লক্ষণ এবং ইতিহাসে (পরম্পরাগত ব্রাহ্মণ্য শিক্ষায়) তিনি পাঁচশ মন্ত্র বলিতে পারেন, স্বধর্মে তিনি পূর্ণতাপ্রাপ্ত।”

১০২৭. “হে নরোত্তম, তৃষ্ণাবিজয়ী, বাবরীর লক্ষণসমূহ প্রকাশ করুন, যাহাতে আমাদের সংশয় দূর হয়।”

১০২৮. তিনি জিহ্বা দ্বারা মুখাচ্ছাদন করিতে পারেন। তাঁর ভ্রূযুগলের মাঝখানেও কেশ বিদ্যমান, গুহ্যেন্দ্রিয় কোষাবৃত। হে মানব, এরূপই জান।

১০২৯. ভগবান কোনো প্রকার প্রশ্ন না শুনিয়া প্রশ্নের ব্যাখ্যা করিলেন। ইহাতে জনসাধারণ প্রীতিপূর্ণ ও কৃতাঞ্জলি হইয়া এইরূপ চিন্তা করিলেন :

১০৩০. “মনে মনে যিনি এসব প্রশ্ন জিজ্ঞাসা করিলেন তিনি কি দেবতা, ব্রহ্মা নাকি সুজাম্পতি ইন্দ্র? কার প্রশ্নের উত্তরে এই ভাষণ?”

১০৩১. “বাবরী মস্তক এবং মস্তক বিদীর্ণ সম্পর্কে প্রশ্ন করিতেছেন। হে ভগবান, তাহা প্রকাশ করুন। হে ঋষি, আমাদের সন্দেহ অপনোদন করুন।”

১০৩২. “অবিদ্যাই মস্তক, আর শ্রদ্ধা, স্মৃতি, সমাধি, ছন্দ, বীর্যসংযুক্ত বিদ্যাই মস্তক বিদীর্ণকারী।”

১০৩৩. তখন বেদশাস্ত্রে অভিজ্ঞ মানব গভীর আনন্দে, শান্তচিত্তে অজিন (পরিধেয় বস্ত্র) একাংশ করিয়া ভগবানের চরণে নতশির হইলেন।

১০৩৪. “হে প্রভু, হে চক্ষুষ্মান, হে পূজনীয়, বাবরী ব্রাহ্মণ স্বীয় শিষ্যবর্গের সাথে উদগ্রচিত্ত ও প্রসন্নমনে আপনার চরণে বন্দনা করিছেন।”

১০৩৫. “ব্রাহ্মণ বাবরী সশিষ্যে সুখী হোক, হে মানব, তুমিও সুখী হও, দীর্ঘজীবী হও।”

১০৩৬. “বাবরীর আর তোমার বা সবার সর্ব সংশয় সম্বন্ধে এই অবসরে ইচ্ছামতো প্রশ্ন জিজ্ঞাসা করিতে পার।”

১০৩৭. সম্বুদ্ধের অনুমতি পাইয়া করজোড়ে উপবেশন করিয়া অজিত তখন তথাগতকে প্রথম প্রশ্ন জিজ্ঞাসা করিলেন।

পরিচায়ক গাথা সমাপ্ত।


 

২. অজিত মানব প্রশ্ন
১০৩৮. আয়ুষ্মান অজিত বলিলেন, কী কারণে লোক (জগৎ) আবরিত? কী কারণে জগৎ দীপ্তিমান হয় না? জগতের আবিলতা কী রকম? মহাভয়ই বা কী রকম? তাহা প্রকাশ করুন।

১০৩৯. ভগবান অজিতকে বলিলেন, জগৎ অবিদ্যার কারণে আবরিত; মাৎসর্য, প্রমাদের কারণে দীপ্তিমান হয় না। তৃষ্ণা জগতের আবিলতা, দুঃখই ইহার মহাভয়। আমি এরূপই বলি।

১০৪০. আয়ুষ্মান অজিত বলিলেন, সর্বত্র (আয়তনাদিতে) স্রোতসমূহ প্রবাহিত হয়। এই স্রোতসমূহের নিবারণ কী? স্রোতসমূহের সংবর কী? কীভাবে স্রোতসমূহ রুদ্ধ হয়? তাহা বলুন।

১০৪১. ' ভগবান অজিতকে বলিলেন, এই জগতে যেইসব স্রোত বিদ্যমান, স্মৃতিই সেইসবের নীবরণ, সংবরণ। প্রজ্ঞা দ্বারা এইসব স্রোত রুদ্ধ হয়। আমি এরূপই বলি।

১০৪২. আয়ুষ্মান অজিত বলিলেন, হে প্রভু, প্রজ্ঞা, স্মৃতি ও নামরূপ এইগুলো কীভাবে ধ্বংস হয়? আমি এইটা জিজ্ঞাসা করিতেছি, আপনি তাহা ব্যক্ত করুন।

১০৪৩. হে অজিত, তুমি যে প্রশ্ন জিজ্ঞাসা করিতেছ, আমি তার উত্তরে বলছি। যেইভাবে নামরূপ নিঃশেষে ধ্বংস হয় তাহা হলো : বিজ্ঞানের নিরোধে নামরূপ ধ্বংস হয়।

১০৪৪. এই জগতে যাহারা সঙ্খাতধর্মী, শৈৰ্য; হে জ্ঞানী, তাঁহাদের জীবনাচরণ সম্পর্কে জিজ্ঞাসা করিতেছি। হে প্রভু, দয়া করিয়া তাহা ব্যাখ্যা করুন।

১০৪৫. কামে নির্লিপ্ত, অনাবিল মনস্ক, সর্বধর্মে দক্ষ (কুশল) এবং স্মৃতিমান হইয়া ভিক্ষু বিচরণ করেন।

অজিত মানব প্রশ্ন সমাপ্ত।


 

৩. তিস্সমেত্তেয়্য মানব প্রশ্ন
১০৪৬. আয়ুষ্মান তিষ্যমেত্তেয় বলিলেন, কে এই জগতে সন্তুষ্ট? কে চঞ্চলতাহীন? কে প্রজ্ঞা দ্বারা জ্ঞাত হইয়া উভয়-অন্ত-মধ্যে লিপ্ত হন না? আপনি কাহাকে মহাপুরুষ বলেন? এই জগতে কে লোভাতীত?

১০৪৭. ভগবান মেত্তেয়কে বলিলেন, হে মেত্তেয়, যিনি কামত্যাগে ব্রহ্মচর্যবান, বীততৃষ্ণ, সদা স্মৃতিমান, সেই জ্ঞানী শান্ত ভিক্ষু চঞ্চলতাহীন।

১০৪৮. প্রজ্ঞা দ্বারা জ্ঞাত হইয়া যিনি উভয় অন্ত এবং মধ্যে লিপ্ত হন না, এই জগতে তিনিই লোভাতীত; তাঁহাকে আমি মহাপুরুষ বলি।

তিস্সমেত্তেয়্য মানব প্রশ্ন সমাপ্ত।


 

৪. পুর্ণক মানব প্রশ্ন
১০৪৯. আয়ুষ্মান পুন্নক বলিলেন, বীততৃষ্ণ, মূলদর্শীর নিকট আমি অর্থীরূপে প্রশ্ন নিয়া আসিয়াছি। কীসের আকাঙ্ক্ষায় এই জগতে ঋষি, মানুষ, ক্ষত্রিয় ও ব্রাহ্মণগণ দেবতাদের উদ্দেশে বহুল পরিমাণে যজ্ঞ সম্পাদন করিয়া থাকেন। আমি ভগবানকে এইটা জিজ্ঞাসা করিতেছি, তাহা আমাকে ব্যক্ত করুন।

১০৫০. হে পুন্নক, এইসব ঋষি, মানব, ক্ষত্রিয়, ব্রাহ্মণসহ যাহারা এই জগতে দেবতাদের উদ্দেশে বহুল পরিমাণে যজ্ঞানুষ্ঠান করেন, তাহারা জরায় আশ্রিত হইয়া এইখানে (কামভব ও রূপভবে) জন্ম লাভের আশায় যজ্ঞানুষ্ঠান করিা থাকেন।

১০৫১. হে প্রভু, এইসব ঋষি, মানব, ক্ষত্রিয়, ব্রাহ্মণসহ যাহারা এই জগতে দেবতাদের উদ্দেশে বহুল পরিমাণে যজ্ঞানুষ্ঠান করেন। তাহারা কি যজ্ঞপথে অপ্রমত্ত হইয়া জন্ম ও জরা হইতে উত্তীর্ণ হন? হে ভগবান, আমি তাহা জিজ্ঞাসা করিতেছি, দয়া করিয়া প্রকাশ করুন।

১০৫২. হে পুন্নক, যাহারা আশা করিয়া, প্রশংসা করিয়া, বাসনা করিয়া, ত্যাগ করিয়া এবং লাভের নিমিত্তে কামে অনুরক্ত হইয়া যজ্ঞানুরক্ত, ভবরাগানুরক্ত হয়; তাহারা জন্ম ও জরা অতিক্রম করিতে অক্ষম, আমি এইরূপই বলি।

১০৫৩. আয়ুষ্মান পুন্নক বলিলেন, হে প্রভু, যদি এইসব যজ্ঞানুরক্ত ব্যক্তি যজ্ঞ দ্বারা জাতি, জরা উত্তীর্ণ না হয়, তাহা হইলে দেব-মনুষ্যলোকে কে জন্ম ও জরা হইতে উত্তীর্ণ হন। হে ভগবান, আপনাকে জিজ্ঞাসা করিতেছি, তাহা প্রকাশ করুন।

১০৫৪. জগতে সর্ব বিষয়ে জ্ঞান লাভ করিয়া যিনি যেকোনো স্থানে বিচলিত হন না; সেই শান্ত, প্রশান্ত, ক্লেশমুক্ত, বীততৃষ্ণ ব্যক্তি জাতি ও জরা অতিক্রম করিয়াছেন। আমি এইরূপ বলি।

পুর্ণক মানব প্রশ্ন সমাপ্ত।


 

৫. মেত্তগূ মানব প্রশ্ন
১০৫৫. আয়ুষ্মান মেত্তগূ বলিলেন, “হে ভগবান, আমি আপনাকে ভাবিত, বেদগূ বা পারদর্শী মনে করি। এই জগতে যেই সমস্ত দুঃখ বিদ্যমান তাহা কোথা হইতে উৎপন্ন হয়? আমি জিজ্ঞাসা করিতেছি, ভগবান আপনি তা ব্যক্ত করুন।

১০৫৬. ভগবান মেত্তগূকে বলিলেন, হে মেত্তগূ, তুমি দুঃখের উৎপত্তি সম্বন্ধে আমাকে জিজ্ঞাসা করিতেছ। সেই বিষয়ে আমি যেইরূপ জ্ঞাত তাহা তোমাকে বলিব। উপধি হইতে জগতে সমস্ত দুঃখের উৎপত্তি হয়।

১০৫৭. যেই মূঢ়, অজ্ঞানী উপধি সৃষ্টি করে, সে পুনঃপুন দুঃখের অধীন হয়। তদ্ধেতু দুঃখের উৎপন্ন জ্ঞাত হইয়া উপধি সৃষ্টি করিবে না।

১০৫৮. আপনাকে যাহা জিজ্ঞাসা করিতেছি, তাহা বর্ণনা করা হইয়াছে। এখন অন্য একটি প্রশ্ন করিতেছি, তাহা প্রকাশ করুন। জ্ঞানীগণ কীভাবে ওঘ, জন্ম, জরা, শোক, বিলাপ অতিক্রম করেন? হে মুনি, তাহা উত্তমরূপে প্রকাশ করুন। অধিকন্তু, এই ধর্ম আপনার সম্যকভাবে বিদিত।

১০৫৯. হে মেত্তগূ, যেই ধর্ম দৃষ্টধর্মে জনশ্রুতিমূলক নয়, সেই ধর্ম প্রকাশ করিব। যাহা বিদিত হইয়া, স্মৃতিমান হইয়া, তৃষ্ণা অতিক্রম করিয়া, জগতে অবস্থান করিয়া তৃষ্ণাকে জয় করা সম্ভব।

১০৬০. হে মহার্ঘ, আমি (আপনার) সেই উত্তম ধর্মের অভিনন্দন করি, যাহা জ্ঞাত হইয়া, স্মৃতিমান আসক্তি অতিক্রম করিয়া জগতে অবস্থান করেন।

১০৬১. হে মেত্তগূ, তুমি উপরে, নিচে এবং মধ্যে যাহা কিছু জান; তাহাতে আসক্তি, নিবেশন, বিজ্ঞান বিদ্যমান। তাই এইসব পরিত্যাগ করিয়া ভবে অবস্থান করো না।

১০৬২. এইরূপ অবস্থানকারী, স্মৃতিমান, অপ্রমত্ত ভিক্ষু বিদ্বান হইয়া আসক্তি, জন্ম, জরা, শোক-পরিদেবন, দুঃখ পরিহার করিয়া বিচরণ করেন।

১০৬৩. আমি মহর্ষির এই বাক্য অভিনন্দন করি। হে গৌতম, উপধি হইতে মুক্তি (আপনার দ্বারা) সুব্যাখ্যাত হইয়াছে। অবশ্যই ভগবান দুঃখমুক্ত হইয়াছেন। তাই এই ধর্ম আপনার সুবিদিত।

১০৬৪. হে মুনি, আপনি যাহাদেরকে অনুক্ষণ উপদেশ দিবেন, তাহারাও নিঃসন্দেহে দুঃখ অতিক্রম করিবেন। হে নাগ, আমি উপস্থিত হইয়া আপনাকে নমস্কার করিতেছি, ভগবান নিশ্চয় আমাকে অনুক্ষণ উপদেশ প্রদান করিবেন।

১০৬৫. যেই ব্রাহ্মণ সর্বজ্ঞানে অভিজ্ঞাত, আকিঞ্চন ও কামভবে অনাসক্ত; তিনি নিঃসন্দেহে এই ওঘ অতিক্রম করিয়াছেন এবং অখিল ও সংশয়হীন হইয়া পরপারে উত্তীর্ণ হইয়াছেন।

১০৬৬. এই জগতে যিনি পণ্ডিত, জ্ঞানী নর তিনি ভবাভবে আসক্তি বর্জন করেন। তিনি বীততৃষ্ণ, দুঃখমুক্ত ও তৃষ্ণামুক্ত হইয়াছেন; তাঁহাকে আমি জন্ম-জরা উত্তীর্ণ বলি ।

মেত্তগূ মানব প্রশ্ন সমাপ্ত।


 

৬. ধোতক মানব প্রশ্ন
১০৬৭. আয়ুষ্মান ধোতক বলিলেন, হে ভগবান, আমি জিজ্ঞাসা করিতেছি, আপনি আমাকে বলুন। হে মহর্ষি, আমি আপনার বচনপ্রার্থী। আপনার নির্ঘোষ (বচন) শ্রবণ করিয়া (আমি যেন) স্বীয় রাগ-দ্বেষাদি নির্বাপণের জন্য শিক্ষা করিতে পারি।

১০৬৮. ভগবান ধোতককে বলিলেন, হে ধোতক, তাহা হইলে উৎসাহিত হও। ইহলোকে পণ্ডিত, স্মৃতিমান হইয়া এই নির্ঘোষ (বচন) শ্রবণ করিয়া স্বীয় নির্বাণধর্ম শিক্ষা কর।

১০৬৯. আমি দেব-মনুষ্যলোকে শূন্য হইয়া বিচরণকারী ব্রাহ্মণকে দেখিতেছি। তজ্জন্য হে সর্বদর্শী, আপনাকে নমস্কার করিতেছি। হে শাক্যমুনি, আমাকে সংশয় হইতে মুক্ত করুন।

১০৭০. হে ধোতক, এই জগতে যে সংশয়যুক্ত, আমি তাহাকে মুক্ত করিতে পারিব না। তুমি শ্রেষ্ঠধর্মকে জ্ঞাত হও, এইভাবে এই ওঘ উত্তীর্ণ হইবে।

১০৭১. হে ব্রাহ্মণ, করুণাপরবশ হইয়া আমাকে বিবেকধর্ম নির্বাণ শিক্ষা দিন। তাহা জ্ঞাত হইয়া আমি যেন আকাশের ন্যায় বিক্ষোভহীন হইয়া এই জগতে শান্ত, অনাসক্তভাবে অবস্থান করিতে পারি।

১০৭২. ভগবান বলিলেন, হে ধোতক, জগতে যে শান্তি দৃষ্টধর্মে জনশ্রুতিমূলক নয়। সেই শান্তি তোমাকে প্রকাশ করিব যা বিদিত হইয়া, স্মৃতিমান হইয়া, তৃষ্ণা জয় করিয়া জগতে অবস্থান করিতে পারবে।

১০৭৩. ধোতক ভগবানকে বলিলেন, হে শান্ত, উত্তম মহর্ষি, আমি আপনার এই বচনকে অভিনন্দন করিতেছি। যাহা বিদিত হইয়া, স্মৃতিমান হইয়া, তৃষ্ণাকে জয় করিয়া এই জগতে অবস্থান করা সম্ভব।

১০৭৪. ভগবান বলিলেন, হে ধোতক, তুমি ঊর্ধ্ব, অধঃ, মধ্য সম্বন্ধে যাহা কিছু জান, তাহা জগতের বন্ধনরূপে জ্ঞাত হইয়া ভবাভবে তৃষ্ণা উৎপন্ন কর না।

ধোতক মানব প্রশ্ন সমাপ্ত।


 

৭. উপসীব মানব প্রশ্ন
১০৭৫. আয়ুষ্মান উপসীব বলিলেন, হে শাক্যমুনি, আমি একাকী সহায়হীন হইয়া মহোঘ অতিক্রম করিতে অসমর্থ। হে সর্বদর্শী, যেই আরম্মণের সাহায্যে আমি এই ওঘ অতিক্রম করিতে পারি তাহা প্রকাশ করুন।

১০৭৬. ভগবান উপসীবকে বলিলেন, হে উপসীব, আকিঞ্চন দর্শন করিয়া, স্মৃতিমান হইয়া “কিছুই নেই”-তে নিশ্রিত হইয়া ওঘ অতিক্রম কর। কাম ত্যাগ করে, সন্দেহ দূর করে দিন-রাত তৃষ্ণাক্ষয়ে মনোযোগ দাও।

১০৭৭. আয়ুষ্মান উপসীব বলিলেন, সব কামে যিনি বীতরাগ, (অপর সব ত্যাগ করে) অকিঞ্চনে নিশ্রিত, সংজ্ঞা-বিমোক্ষে পরমাধিমুক্ত। তিনি কি গতিহীন হইয়া অবস্থান করেন?

১০৭৮. ভগবান উপসীবকে বলিলেন, সব কামে যিনি বীতরাগ, আকিঞ্চনে নিশ্রিত, সংজ্ঞা-বিমোক্ষে পরমাধিমুক্ত। তিনি গতিহীন হইয়া তথায় অবস্থান করেন।

১০৭৯. হে সর্বদর্শী, তিনি যদি বহু বছর তথায় গতিহীন হইয়া অবস্থান করেন, তাহা হইলে কি তিনি সেখানেই শান্ত, বিমুক্ত হন? তাদৃশ জনের কি বিজ্ঞান ধ্বংস হয়?

১০৮০. ভগবান উপসীবকে বলিলেন, হে উপসীব, বায়ুবেগে প্রক্ষিপ্ত অগ্নিশিখা যেইভাবে নিভিয়া যায়, অস্তিত্বহীন হয়; ঠিক সেইভাবেই নাম ও কায়বিমুক্ত মুনি নির্বাপিত হন, অস্তিত্বহীন হন।

১০৮১. তিনি অন্তর্ধান হন বা তাঁর অস্তিত্ব থাকে না, অথবা চিরদিনের জন্য আরোগ্য। হে মুনি, আমার নিকট উত্তমরূপে ব্যাখ্যা করুন, কারণ এই ধর্ম আপনার সুবিদিত।

১০৮২. ভগবান বলিলেন, হে উপসীব, যিনি অন্তর্ধান হন; তিনি অসংজ্ঞেয়। তাঁহাকে বলিবার মতো কিছুই থাকে না, তাহার সর্বধর্ম প্রহীন এবং তিনি সব বিতর্কের ঊর্ধ্বে।

উপসীব মানব প্রশ্ন সমাপ্ত।


 

৮. নন্দ মানব প্রশ্ন
১০৮৩. আয়ুষ্মান নন্দ বলিলেন, জগতে নানা ধরনের মুনি বিদ্যমান, মানুষেরা এইরূপ বলিয়া থাকেন এবং তাহারা জ্ঞানসম্পন্ন, নানাভাবে জীবনযাপন করেন। তাহারা কি সত্যিকারে মুনি?

১০৮৪. হে নন্দ, ইহলোকে দৃষ্টি, শ্রুতি এবং জ্ঞান দ্বারা মুনিকে কুশল বা দক্ষ বলা যায় না। যিনি মারসেনা পরাজয় করেন, দুঃখহীন ও অনাসক্ত হইয়া বিচরণ করেন, তাঁহাকে আমি মুনি বলি।

১০৮৫. আয়ুষ্মান নন্দ বলিলেন, যেইসব শ্রমণ-ব্রাহ্মণ দৃষ্টি, শ্রুতি, শীলব্রত-পরামর্শ এবং নানা প্রকারে শুদ্ধি বলিয়া থাকেন। তাঁহারা কি তাহাদের সেইরূপ (সংযত) জীবনাচারে জন্ম-জরা অতিক্রম করিতে পারেন? হে ভগবান, দয়া করিয়া তা প্রকাশ করুন।

১০৮৬. ভগবান নন্দকে বলিলেন, যেসব শ্রমণ-ব্রাহ্মণ দৃষ্টি, শ্রুতি, শীলব্রত-পরামর্শ দ্বারা এবং নানা উপায়ে শুদ্ধি বলিয়া থাকেন। তাঁহারা তাহাদের সেইরূপ (সংযত) জীবনাচারে জন্ম-জরা অতিক্রম করেননি বলিয়া আমি বলি।

১০৮৭. আয়ুষ্মান নন্দ বলিলেন, যেইসব শ্রমণ, ব্রাহ্মণ দৃষ্টি-শ্রুতি, শীলব্রত পরামর্শ এবং অন্য অনেক প্রকারে শুদ্ধি লাভ হয় বলেন; হে মুনি, যদি আপনি বলিয়া থাকেন যে, তাহারা ওঘ উত্তীর্ণ হয়নি। তাহা হইলে প্রভু, দেব-মনুষ্যলোকে কে জাতি, জরা অতিক্রম করেন? হে ভগবান, আমি তাহা জিজ্ঞাসা করিতেছি, আপনি এইটা প্রকাশ করুন।

১০৮৮. ভগবান নন্দকে বলিলেন, হে নন্দ, সকল শ্রমণ-ব্রাহ্মণ জাতি-জরায় আবৃত আমি এইরূপ বলি না। যাঁহারা এই জগতে দৃষ্ট-শ্রুত-অনুমিত, শীলব্রত-পরামর্শ এবং নানা প্রকার (শুদ্ধি লাভের উদ্দেশে নানা প্রকার যজ্ঞানুষ্ঠান আয়োজন) পরিত্যাগপূর্বক তৃষ্ণা পরিজ্ঞাত হইয়া অনাসব হইয়াছেন; আমি তাহাদেরকে ওঘ-উত্তীর্ণ নর বলি।

১০৮৯. হে মহর্ষি, আমি আপনার বাক্য অভিনন্দন করিতেছি। গৌতম, আপনার কর্তৃক উপধিসমূহ উত্তমরূপে প্রকাশ করা হইয়াছে। এই জগতে যাঁহারা দৃষ্ট-শ্রুত-অনুমিত, শীলব্রত-পরামর্শ এবং নানা প্রকার পরিত্যাগপূর্বক তৃষ্ণাকে পরিজ্ঞাত হইয়া অনাসব হইয়াছেন, আমিও তাঁহাদেরকে ওঘ-উত্তীর্ণ নর বলি।

নন্দ মানব প্রশ্ন সমাপ্ত।


 

৯. হেমক মানব প্রশ্ন
১০৯০. আয়ুষ্মান হেমক বলিলেন, গৌতমের উপদেশের আগে আমাকে বলা হইয়াছিল : “পূর্বে এইরূপ ছিলাম, ভবিষ্যতে এইরূপ হইবে”। সেইসবই জনশ্রুতিমূলক। সেইসব কেবল বিতর্কই বৃদ্ধি করে। আমি সেইসব অভিনন্দন করি না।

১০৯১. হে তৃষ্ণাধ্বংসকারী মুনি, আমাকে সেই ধর্ম ভাষণ করুন; যাহা বিদিত হইয়া, স্মৃতিমান হইয়া, তৃষ্ণাকে জয় করিয়া জগতে অবস্থান করিতে পারি।

১০৯২. হে হেমক, জগতে দৃষ্ট, শ্রুত, মুত (আঘ্রাত, আস্বাদিত, স্পর্শিত), বিজ্ঞাত বা চিন্তিত প্রিয়রূপসমূহে যেই ছন্দরাগ, তাহা ধ্বংস করিলে অচ্যুত নির্বাণপদ লাভ করা যায়।

১০৯৩. এইটা জানিয়া যেইসব স্মৃতিমান দৃষ্টধর্মে অভিনিবৃত্ত হন তাঁহারা সর্বদা উপশান্ত এবং জগতে (সমস্ত) তৃষ্ণাকে অতিক্রম করেন।

হেমক মানব প্রশ্ন সমাপ্ত।


 

১০. তোদেয়্য মানব প্রশ্ন
১০৯৪. আয়ুষ্মান তোদেয়্য বলিলেন, যিনি কামের বশবর্তী হন না, যাঁহার তৃষ্ণা নাই এবং যিনি সন্দেহোত্তীর্ণ, তাঁহার বিমোক্ষ কিদৃশ?

১০৯৫. যাঁহার মধ্যে কামসমূহ অবস্থান করে না, যাঁহার তৃষ্ণা নাই এবং যিনি সন্দেহোত্তীর্ণ, তাঁহার অপর কোনো বিমোক্ষ নাই।

১০৯৬. তিনি আসক্তিযুক্ত নাকি আসক্তিমুক্ত? তিনি প্রজ্ঞাবান নাকি প্রজ্ঞাকম্পী? হে শাক্যমুনি, হে সর্বদর্শী, আপনি তাহা ব্যাখ্যা করুন, যাহাতে আমি মুনি সম্পর্কে জানিতে পারি।

১০৯৭. তিনি আসক্তিমুক্ত, আসক্তিযুক্ত নন। তিনি প্রজ্ঞাবান, প্রজ্ঞাকম্পী নন। হে তোদেয়্য, মুনিকে এইরূপই জান। তিনি অকিঞ্চন, কামভবে অনাসক্ত।

তোদেয্য মানব প্রশ্ন সমাপ্ত।


 

১১. কপ্প মানব প্রশ্ন
১০৯৮. আয়ুষ্মান কপ্প বলিলেন, সংসারে (জন্ম নিলে) ওঘ, মহাভয় উৎপন্ন হয়; জরা-মরণে আক্রান্ত হইতে হয়। হে প্রভু, এমন কোনো দ্বীপ আছে কি যেই দ্বীপের আশ্রয়ে থাকিলে আর কোথাও পুনরাগমন হয় না? তাহা প্রকাশ করুন।

১০৯৯. ভগবান কপ্পকে বলিলেন, হে কপ্প, সংসারের মধ্যে ওঘে মহাভয় উৎপন্ন হয়; জরা-মরণে আক্রান্ত হইতে হয়। হে কপ্প, এমন দ্বীপ আছে বলি।

১১০০. অকিঞ্চন (বা শূন্য) ও আসক্তিমুক্ত উত্তম দ্বীপ, ওই স্থানে জন্ম-মৃত্যুর নাশ হয়। আমি তাহাকে নির্বাণ বলি।

১১০১. ইহা জ্ঞাত হইয়া যাঁহারা স্মৃতিমান এবং দৃষ্টধর্মে নিবৃত্তিপ্রাপ্ত, তাঁহারা মারের অনুগত ও আদেশবাহী হন না।

কপ্প মানব প্রশ্ন সমাপ্ত।


 

১২. জতুকণ্ণি মানব প্রশ্ন
১১০২. আয়ুষ্মান জতুকন্নী বলিলেন, কামমুক্ত, ওঘোত্তীর্ণ বীরের সম্বন্ধে শ্রবণ করিয়া আমি কামহীন বিষয় জিজ্ঞাসা করিতে আসিয়াছি। হে ভগবান, সর্বজ্ঞতা জ্ঞানে আমাকে শান্তিপদ অমৃত নির্বাণ সম্বন্ধে বলুন।

১১০৩. তেজবান সূর্য যেইরূপ তেজ দ্বারা পৃথিবীকে অভিভূত বা আলোকিত করে, সেইরূপ ভগবানও কামসমূহ পরাজয় করিয়া অবস্থান করেন। হে মহাজ্ঞানী, আমি অজ্ঞানী, আমাকে উপদেশ দিন, আমি যেন ধর্ম জ্ঞাত হইয়া ইহলোকে জন্ম-জরা উপশম করিতে পারি।

১১০৪. ভগবান বলিলেন, হে জতুকন্নী, কামসমূহের প্রতি আসক্তি দমন কর, নৈষ্ক্রম্যকে শরণরূপে দর্শন কর, যাহাতে তোমার গ্রহণ কিংবা বর্জন (লোভ-দ্বেষ-মোহ) কিছুই না থাকে।

১১০৫. যাহা অতীত তাহা পরিত্যাগ কর, ভবিষ্যতে যেন কিছুই না থাকে। বর্তমান সংস্কারকে গ্রহণ বা আসক্তি না করিয়া উপশান্ত হইয়া অবস্থান কর।

১১০৬. সমস্ত নাম-রূপের প্রতি বীততৃষ্ণ হচ্ছে ব্রাহ্মণ। অর্হতের আসব নাই, যাহা দ্বারা মৃত্যুর অধীন হয়।

জতুকণ্ণি মানব প্রশ্ন সমাপ্ত।


 

১৩. ভদ্রাবুধ মানব প্রশ্ন
১১০৭. আসক্তিজয়ী, তৃষ্ণাচ্ছিন্ন, তৃষ্ণামুক্ত, নন্দীজয়ী, ওঘ-উত্তীর্ণ, বিমুক্ত, কল্পজয়ী সুমেধকে প্রার্থনা করিতেছি। নাগের এই বচন শ্রবণ করিয়া এইখান হইতে প্রস্থান করিব।

১১০৮. হে বীর, জনপদসমূহ হইতে বহুলোক আপনার দেশনা শ্রবণ করিবার অভিলাষে একত্রিত হইয়াছেন। তাহাদেরকে আপনি উত্তমরূপে ব্যাখ্যা করুন। যাহাতে করিয়া তাহারা এই ধর্ম সুবিদিত হয়।

১১০৯. ভগবান ভদ্রাবুধকে বলিলেন, সকল তৃষ্ণোপাদান দমন করিবে-ঊর্ধ্ব, অধঃ, মধ্যেও। এই জগতে মানুষ যাহা কিছুতে আসক্তি উৎপন্ন করে, তদ্বারাই মার মানুষকে অনুসরণ করে।

১১১০. অতএব, ইহা জ্ঞাত হইয়া স্মৃতিমান ভিক্ষু মৃত্যুর অধীন, আবদ্ধ এবং উপাদানে নিবিষ্ট মানুষকে দেখিয়া সর্বলোকে, কোনো কিছুতে আসক্তি উৎপন্ন করিবে না।

ভদ্রাবুধ মানব প্রশ্ন সমাপ্ত।


 

১৪. উদয় মানব প্রশ্ন
১১১১. আয়ুষ্মান উদয় বলিলেন, ধ্যানী ও বিরজ হইয়া আসীন, কৃতকৃত্য, অনাসব, সকল ধর্মে পারদর্শীর নিকট আমি অর্থীরূপে প্রশ্ন নিয়া আসিয়াছি। যাহাতে অবিদ্যা ধ্বংস হয়, তজ্জন্য জ্ঞান বিমোক্ষ প্রকাশ করুন।

১১১২. ভগবান উদয়কে বলিলেন, কামচ্ছন্দ ও দৌর্মনস্য এই উভয়ের প্রহান, জড়তার দূরীকরণ, কৌকৃত্যের নিবারণ (এটাই জ্ঞান-বিমোক্ষ)।

১১১৩. উপেক্ষা, স্মৃতি সংশুদ্ধতা, সৎ চিন্তায় পরিচালনা, অবিদ্যা ধ্বংসকে জ্ঞান-বিমোক্ষ বলি।

১১১৪. লোকের সংযোজন কী? তাহার বিচরণ কী? কীসের প্রহীনে নির্বাণ বলা হয়?

১১১৫. নন্দি লোকের সংযোজন। বিতর্ক তাহার বিচরণ। তৃষ্ণার প্রহীনকে নির্বাণ বলা হয়।

১১১৬. সম্প্রজ্ঞানে বিচরণকারীর কীভাবে বিজ্ঞানের নিরোধ হয়? এই সম্পর্কে ভগবানের নিকট প্রশ্ন করিতে আসিয়াছি। আপনার বচন শুনিবার জন্য সবাই আগ্রহ প্রকাশ করিতেছি।

১১১৭. তিনি অধ্যাত্মে ও বাহ্যে বেদনাকে অভিনন্দন করেন না। এইভাবে সম্প্রজ্ঞানে বিচরণকারীর বিজ্ঞান নিরোধ হয়।

উদয় মানব প্রশ্ন সমাপ্ত।


 

১৫. পোসাল মানব প্রশ্ন
১১১৮. যিনি অতীতকে দর্শন করেন, তৃষ্ণাহীন, যাঁহার সংশয় প্রহীন, যিনি সর্বধর্মে পারদর্শী, তাঁহার নিকট অর্থীরূপে প্রশ্ন নিয়া আসিয়াছি।

১১১৯. রূপসংজ্ঞা ধ্বংসকারী, সর্বকায় প্রহীন এবং ‘অধ্যাত্ম ও বাহ্যে কিছুই নাই’ এইরূপ দর্শনকারীর জ্ঞান সম্পর্কে জিজ্ঞাসা করিতেছি; তিনি কীভাবে পরিচালিত হন?

১১২০. ভগবান পোসালকে বলিলেন, হে পোসাল, তথাগত বিজ্ঞান-স্থিতিসমূহ জানেন, সত্ত্বগণের গতি, বিমুক্ত এবং তৎপরায়ণ সত্ত্ব সম্বন্ধেও তিনি জানেন।

১১২১. এইরূপে অকিঞ্চন ধ্যানের উৎপত্তি, নন্দী-সংযোজন জ্ঞাত হয়। এইভাবে অভিজ্ঞা দ্বারা জ্ঞাত হইয়া তাহা বিশেষভাবে দর্শন করে, এইটাই তাহার যথার্থ জ্ঞান, যাহা শুধুমাত্র ব্রাহ্মণেরই বশীভূত।

পোসাল মানব প্রশ্ন সমাপ্ত।


 

১৬. মোঘরাজ মানব প্রশ্ন
১১২২. আয়ুষ্মান মোঘরাজ বলিলেন, আমি শাক্যমুনি ভগবানকে দুইবার প্রশ্ন জিজ্ঞাসা করিয়াছি (কিন্তু) চক্ষুষ্মান আমাকে উত্তর দেননি। আমি শুনিয়াছি তিনবার পর্যন্ত প্রশ্ন করিলে দেবর্ষি প্রকাশ বা উত্তর প্রদান করেন।

১১২৩. ইহলোক, পরলোক, ব্রহ্মলোক ও দেবলোক, সেই লোক (তাহারা) যশস্বী গৌতমের দৃষ্টি সম্বন্ধে জানে না।

১১২৪. এইরূপ শ্রেষ্ঠ দর্শনকারীর নিকট আমি অর্থীরূপে প্রশ্ন নিয়া আসিয়াছি। জগৎকে কীরূপে দর্শন করিলে মৃত্যুরাজকে দেখিতে পায় না?

১১২৫. হে মেঘরাজ, সর্বদা স্মৃতিমান হইয়া জগৎকে শূন্যরূপে অবলোকন কর। আত্মানুদৃষ্টিকে অপসারণ করিলে মৃত্যু উত্তীর্ণ হইবে। যিনি এইরূপে জগৎকে দর্শন করেন, তাঁহাকে মৃত্যুরাজ দেখিতে পায় না।

মোঘরাজ মানব প্রশ্ন সমাপ্ত।


 

১৭. পিঙ্গিয় মানব প্রশ্ন
১১২৬. আয়ুষ্মান পিঙ্গিয় বলিলেন, আমি জীর্ণ (বৃদ্ধ), বলহীন ও বিবর্ণ হইয়াছি। আমার চক্ষু অস্বচ্ছ, শ্রবণশক্তি ক্ষীণ। যাহাতে আমাকে মূঢ়তা অবস্থায় আকস্মিক মৃত্যুবরণ করিতে না হয়, সেইরূপ ধর্মোপদেশ প্রদান করুন। যাহা জ্ঞাত হইয়া আমি এই জগতে জাতি-জরার প্রহীন সম্বন্ধে জানিতে পারি।

১১২৭. ভগবান পিঙ্গিয়কে বলিলেন, হে পিঙ্গিয়, রূপে উপদ্রব, উৎপীড়ন দেখিয়াও জনগণ রূপে প্রমত্ত। তাই তুমি অপ্রমত্ত হইয়া পুনর্জন্মের নিবারণার্থে রূপ ত্যাগ কর।

১১২৮. চারিদিক, চারিবিদিক, ঊর্ধ্ব, অধঃ, এই দশ দিক; তাহাতে আপনার অদৃষ্ট, অশ্রুত, অননুমিত, অজ্ঞাত কিছুই নাই। আমাকে ধর্মোপদেশ প্রদান করুন, যাহাতে আমি এই জগতে জন্ম-জরার প্রহীন সম্পর্কে জানিতে পারি।

১১২৯. ভগবান পিঙ্গিয়কে বলিলেন, হে পিঙ্গিয়, তৃষ্ণানিপন্ন, জরাভিভূত, সন্তপ্ত সত্ত্বগণকে দেখিয়া তুমি অপ্রমত্ত হও এবং পুনর্জন্মের নিবারণার্থে তৃষ্ণা পরিহার কর।

পিঙ্গিয় মানব প্রশ্ন সমাপ্ত।


 

পারায়ণ-স্তুতি গাথা
মগধের পাষাণ-চৈত্যে অবস্থানকালে ভগবান এসব বললেন। ষোলজন পরিচারক বা অনুচর ব্রাহ্মণ কর্তৃক অনুরুদ্ধ হয়ে পুনঃপুন জিজ্ঞাসিত হয়ে প্রশ্নের ব্যাখ্যা করলেন। যদি কেউ প্রতিটি প্রশ্নের আর্যপর্যায় ও ধর্মপর্যায় অনুধাবন করে ধর্মানুধর্মে প্রতিপন্ন হন, তাহলে তিনি জরা-মরণ উত্তীর্ণ হতে পারবেন। এই ধর্ম পরপারে উত্তরণকারী। তাই এ ধর্মপর্যায় “পারায়ণ” নামে অভিহিত।

১১৩০-১১৩১. অজিত, তিষ্যমেত্তেয়, পুন্নক, মেত্তগূ, ধোতক, উপসীব, নন্দ, হেমক, তোদেয়্য, কপ্প, পণ্ডিত জতুকন্নী, ভদ্রাবুধ, উদয়, পোসাল ব্রাহ্মণ, মেধাবী মোঘরাজা, মহাঋষি পিঙ্গিয়;

১১৩২. এইসব আদর্শ আচরণসম্পন্ন ঋষি বুদ্ধের নিকট উপনীত হইলেন। উপনীত হইয়া বুদ্ধশ্রেষ্ঠের নিকট নিপুণ প্রশ্ন জিজ্ঞাসা করিলেন।

১১৩৩. বুদ্ধ তাহাদের প্রশ্নের উত্তর যথাযথভাবে প্রদান করিলেন। প্রশ্নের উত্তর প্রদানে মুনি ব্রাহ্মণগণকে সন্তুষ্ট করিলেন।

১১৩৪. আদিত্যবন্ধু, চক্ষুষ্মান বুদ্ধের প্রতি প্রসন্ন হইয়া তাহারা উত্তম প্রাজ্ঞের নিকট ব্রহ্মচর্য পালন করিতে লাগিলেন।

১১৩৫. প্রতিটি প্রশ্নের উত্তরে বুদ্ধ যেইভাবে দেশনা করিলেন, সেইভাবে যিনি প্রতিপালন করিবেন তিনি অপার হইতে পারে গমন করবেন।

১১৩৬. উত্তম মার্গ ভাবনা করিলে অপার হইতে পারে গমন করা যায়। এই মার্গ পারে গমন করায়; তাই ইহাকে “পারায়ণ” বলে।

পারায়ণ-স্তুতি গাথা সমাপ্ত।


 

পারায়ণ-অনুগীতি গাথা
১১৩৭. আয়ুষ্মান পিঙ্গিয় বলিলেন, আমি পারায়ণ কীর্তন করিব, বিমল, মহাজ্ঞানী, নিষ্কাম, অনাসক্ত নাগ যেইরূপ দেখিয়াছেন সেইরূপই প্রকাশ করিয়াছেন, কী হেতু মিথ্যা বলিবেন?

১১৩৮. যাঁহার মল, মোহ, মান, ম্রক্ষ বা শঠতা প্রহীন। তাঁহার বর্ণ সজ্জিত (মধুর) বাক্য আমি কীর্তন করব।

১১৩৯. অন্ধকার বিদূরণকারী, সর্বদর্শী বুদ্ধ, লোকজ্ঞ, সমস্ত জন্ম নিরোধকারী, অনাসব ও সর্বদুঃখ প্রহীনকারী বুদ্ধ স্বীয় নামের উপযুক্ত ব্রাহ্মণ সদৃশ, তিনি আমার কর্তৃক পূজিত।

১১৪০. পক্ষী যেমন অল্পফলযুক্ত বন ত্যাগ করিয়া বহু ফলযুক্ত কাননে আশ্রয় নেয়। আমিও তেমনি অল্পদর্শীদের পরিত্যাগ করিয়া হংসের ন্যায় মহাসরোবরে আশ্রয় নিয়াছি।

১১৪১. গৌতমের উপদেশের আগে আমাকে বলা হইয়াছিল যে, “পূর্বে এইরূপ ছিলাম, ভবিষ্যতে এইরূপ হইবো।” সেইসবই জনশ্রুতিমূলক। সেইসব কেবল বিতর্কই বৃদ্ধি করে।

১১৪২. একাকী অন্ধকার বিদূরণকারী, তিনি জ্যোতিষ্মান প্রভাকর এবং ভূরিপ্রাজ্ঞ গৌতম মহাপ্রজ্ঞাধারী হইয়া অবস্থান করেন।

১১৪৩. যিনি আমাকে সান্দৃষ্টিক, অকালিক, তৃষ্ণাক্ষয় ও দুঃখমুক্ত বিষয়ে ধর্মদেশনা প্রদান করিয়াছেন, তাঁহার তুলনা কোথাও নাই।

১১৪৪. হে পিঙ্গিয়, তুমি কি মুহূর্তের জন্যও ভূরিপ্রাজ্ঞ, ভূরিমেধাসম্পন্ন বা মহাপ্রজ্ঞাধারীর কাছ হইতে দূরে অবস্থান করিতে পারিবে?

১১৪৫. যিনি তাহাদেরকে সান্দৃষ্টিক, অকালিক, তৃষ্ণাক্ষয় ও দুঃখমুক্ত বিষয়ে ধর্মদেশনা প্রদান করিয়াছেন, তাঁহার তুলনা কোথাও নাই।

১১৪৬. হে ব্রাহ্মণ, সেই ভূরিপ্রাজ্ঞ, মহাজ্ঞানী গৌতম হইতে আমি মুহূর্তমাত্রও বিচ্ছিন্ন হই না।

১১৪৭. আমাকে যেই ধর্ম দেশনা দিয়াছেন, তাহা সান্দৃষ্টিক, অকালিক, তৃষ্ণামুক্ত, পাপপ্রহীন (নির্দোষ)। যেই ধর্মের কোনো তুলনা নাই।

১১৪৮. হে ব্রাক্ষণ, আমি তাঁহাকে দিন-রাত অপ্রমত্তভাবে মন ও চক্ষু দ্বারা দর্শন করি। আর তাঁহার পূজায় দিন-রাত অতিবাহিত করি। তজ্জন্য আমি তাঁহার কাছ থেকে অবিচ্ছিন্ন মনে করি।

১১৪৯. শ্রদ্ধা, প্রীতি, মন ও স্মৃতি আমাকে গৌতম শাসনে নমিত করে। ভূরিপ্রাজ্ঞ যেই দিকে গমন করেন, আমিও সেই দিকেই গমন করি।

১১৫০. আমার দেহ জীর্ণ ও শক্তিহীন, তাই তথায় যাইতে অক্ষম। কিন্তু সংকল্প বা মননে আমি নিত্য তথায়। হে ব্রাহ্মণ, তজ্জন্য আমার মন তাহাতে যুক্ত।

১১৫১. পঙ্কে শায়িত ও কম্পমান হইয়া আমি দ্বীপ হইতে দ্বীপান্তরে ধাবিত হইয়াছি। পরে ওঘ-উত্তীর্ণ, অনাসব সম্বুদ্ধের দর্শন পাইলাম।

১১৫২. যেইরূপে বক্কুলি, ভদ্রাবুধ এবং আলবিগৌতম শ্রদ্ধায় বা শ্রদ্ধাসম্পন্ন হইয়া মুক্ত হইয়াছিলেন, সেইরূপে তুমিও শ্রদ্ধায় মুক্ত হও। হে পিঙ্গিয়, তাহা হইলে মৃত্যুরাজ্য অতিক্রম করিতে পারিবে।

১১৫৩. মুনির বচন শুনিয়া আমি অতিশয় প্রসন্ন হইলাম। সম্বুদ্ধ আবরণমুক্ত, অখিল এবং প্রতিভাণ (প্রত্যুৎপন্নমতি)।

১১৫৪. অধিদেবগণকে জ্ঞাত হইয়া তিনি নিজের এবং অপরের সব বিষয় জানেন। তিনি শাস্তা, সংশয়াপন্ন অনুসরণকারীদের প্রশ্নের সমাধান করেন।

১১৫৫. যাহা স্থির, অটল, যাঁহার তুলনা কোথাও নাই, আমি তাহার নিকট (বা তথায়) অবশ্যই গমন করিব, ইহাতে সংশয় নাই। আমি অধিমুক্তচিত্তসম্পন্ন, তাহা জ্ঞাত হও।

পারায়ণ-অনুগীতি গাথা সমাপ্ত।

পারায়ণ বর্গ সমাপ্ত।

খুদ্দকনিকায়ে সূত্রনিপাত সমাপ্ত।

১. উরগ বর্গ

১. উরগ সূত্র

২. ধনিয় সূত্র

৩. খড়্‌গবিষাণ সূত্র

৪. কসিভারদ্বাজ সূত্র

৫. চুন্দ সূত্র

৬. পরাভব সূত্র

৭. বৃষল সূত্র

৮. মৈত্রী সূত্র

৯. হেমবত সূত্র

১০. আলবক সূত্র

১১. বিজয় সূত্র

১২. মুনি সূত্র

২. ক্ষুদ্র বর্গ

১. রতন সূত্র

২. আমগন্ধ সূত্র

৩. হ্রী (লজ্জা) সূত্র

৪. মঙ্গল সূত্র

৫. সূচিলোম সূত্র

৬. ধর্মচরিয়া সূত্র

৭. ব্রাহ্মণ ধার্মিক সূত্র

৮. ধর্মনৌকা সূত্র

৯. কোন শীল সূত্র

১০. উত্থান (জাগ্রত) সূত্র

১১. রাহুল সূত্র

১২. বঙ্গীস সূত্র

১৩. সম্যক প্রব্রাজনীয় সূত্র

১৪. ধার্মিক সূত্র

৩. মহাবর্গ

১. প্রব্রজ্যা সূত্র

২. প্রধান সূত্র

৩. সুভাষিত সূত্র

৪. সুন্দরিক ভারদ্বাজ সূত্র

৫. মাঘ সূত্র

৬. সভিয় সূত্র

৭. সেল সূত্র

৮. সল্ল সূত্র

৯. বাসেট্ঠ সূত্র

১০. কোকালিক সূত্র

১১. নালক সূত্র

১২. দুই আয়তানুদর্শন সূত্র

৪. অষ্টক বর্গ

১. কাম সূত্র

২. গুহা অষ্টক সূত্র

৩. দুষ্ট অষ্টক সূত্র

৪. শুদ্ধ-অষ্টক সূত্র

৫. পরম-অষ্টক সূত্র

৬. জরা সূত্র

৭. তিস্সমেত্তেয়্য সূত্র

৮. পসূর সূত্র

৯. মাগণ্ডিয় সূত্র

১০. পুরাভেদ সূত্র

১১. কলহ বিবাদ সূত্র

১২. ক্ষুদ্র ব্যূহ সূত্র

১৩. মহাব্যূহ সূত্র

১৪. তুবটক সূত্র

১৫. আত্মদণ্ড সূত্র

১৬. সারিপুত্র সূত্র

৫. পারায়ণ বর্গ

১. পরিচায়ক গাথা (বত্থুগাথা)

২. অজিত মানব প্রশ্ন

৩. তিস্সমেত্তেয়্য মানব প্রশ্ন

৪. পুর্ণক মানব প্রশ্ন

৫. মেত্তগূ মানব প্রশ্ন

৬. ধোতক মানব প্রশ্ন

৭. উপসীব মানব প্রশ্ন

৮. নন্দ মানব প্রশ্ন

৯. হেমক মানব প্রশ্ন

১০. তোদেয়্য মানব প্রশ্ন

১১. কপ্প মানব প্রশ্ন

১২. জতুকণ্ণি মানব প্রশ্ন

১৩. ভদ্রাবুধ মানব প্রশ্ন

১৪. উদয় মানব প্রশ্ন

১৫. পোসাল মানব প্রশ্ন

১৬. মোঘরাজ মানব প্রশ্ন

১৭. পিঙ্গিয় মানব প্রশ্ন

পারায়ণ-স্তুতি গাথা

পারায়ণ-অনুগীতি গাথা